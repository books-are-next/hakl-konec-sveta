<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Zlaté časy (díl 2\.)">
    <meta name="apple-mobile-web-app-capable" content="yes">
    <title>Zlaté časy (díl 2.)</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Emil Hakl: Konec světa">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Konec světa">
    <meta property="og:title" content="Konec světa">
    <meta property="og:type" content="book">
    <meta property="og:book:author" content="Emil Hakl">
    <meta property="twitter:title" content="Emil Hakl: Konec světa">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./konec_sveta_010.html">
    <link rel="next" href="./konec_sveta_012.html">
    <meta name="nb-order" content="7">
    <link rel="self" href="konec_sveta_011.html">
    <meta name="nb-identifier" content="hakl-konec-sveta-5bec2d4">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4350" data-nb-chars="25599">
    <nav role="doc-toc">
      <ul class="plain section">
        <li><a href="konec_sveta_005.html">Jedno odpoledne</a></li>
        <li><a href="konec_sveta_006.html">První cizinci v Praze</a></li>
        <li><a href="konec_sveta_007.html">Zlaté časy</a></li>
        <li><a href="konec_sveta_008.html">Konec světa</a></li>
        <li><a href="konec_sveta_009.html">Vzpomínka na Ozzyho</a></li>
        <li><a href="konec_sveta_010.html">Láďovo poslední tango</a></li>
        <li><a href="konec_sveta_011.html">Zlaté časy (díl 2.)</a></li>
        <li><a href="konec_sveta_012.html">Bouřka</a></li>
        <li><a href="konec_sveta_013.html">Vrah</a></li>
        <li><a href="konec_sveta_014.html">Druhá třetina (rychlorozpustný román)</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./konec_sveta_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="19"><span class="idea" data-nb-ref-number="1" id="idea1" data-nb-words="4" data-nb-chars="19">Zlaté časy (díl 2.)</span></h1>
        <section>
          <p class="chunk" data-nb-ref-number="2" data-nb-words="20" data-nb-chars="103"><span class="idea" data-nb-ref-number="2" id="idea2" data-nb-words="20" data-nb-chars="103">Jednoho dne jsem přišel domů a&nbsp;uviděl Fáfu. Byly to&nbsp;už&nbsp;skoro tři měsíce ode dne, kdy beze stopy zmizel.</span></p>
          <p class="chunk" data-nb-ref-number="3" data-nb-words="44" data-nb-chars="237"><span class="idea" data-nb-ref-number="3" id="idea3" data-nb-words="44" data-nb-chars="237">Bydleli jsme spolu v&nbsp;podnájmu. Občas na&nbsp;mě&nbsp;přicházely chvilky, kdy jsem se&nbsp;modlil, aby se&nbsp;stal zázrak a&nbsp;Fáfa se&nbsp;nastěhoval aspoň na&nbsp;čas k&nbsp;někomu jinému. Ale když tady pak najednou celé ty&nbsp;tři měsíce nebyl, začínal mi&nbsp;čím dál víc scházet…</span></p>
        </section>
        <section>
          <p class="chunk" data-nb-ref-number="4" data-nb-words="11" data-nb-chars="55"><span class="idea" data-nb-ref-number="4" id="idea4" data-nb-words="11" data-nb-chars="55">Teď tady ležel bez hnutí na&nbsp;molitanu a&nbsp;zíral do&nbsp;stropu.</span></p>
          <p class="chunk" data-nb-ref-number="5" data-nb-words="252" data-nb-chars="1437"><span class="idea" data-nb-ref-number="5" id="idea5" data-nb-words="252" data-nb-chars="1437">Fáfa měl v&nbsp;každém okamžiku stejně daleko k&nbsp;radosti jako ke&nbsp;smutku. Fungoval jako křižovatka, na&nbsp;které se&nbsp;potkávají, míjejí a&nbsp;srážejí úplně cizí osudy. Ne&nbsp;že&nbsp;by&nbsp;to&nbsp;tak chtěl, ale nemohl jinak. Často se&nbsp;mu&nbsp;stávalo, že&nbsp;pil ballantinku a&nbsp;krmil se&nbsp;rostbífem a&nbsp;lososem v&nbsp;různých velvyslaneckých a&nbsp;filmařských vilách, ale mnohem častěji si&nbsp;z&nbsp;nezbytí dělal jen tak nasucho topinky a&nbsp;přidával do&nbsp;čůča alpu, aby to&nbsp;mělo aspoň trochu odpich. Když vycházel ze&nbsp;dveří, nemohl nikdy ani přibližně říct, kdy se&nbsp;vrátí. Pocházel z&nbsp;té země, která se&nbsp;roztahuje za&nbsp;východními hranicemi Evropy přes pětinu zeměkoule, a&nbsp;chtě nechtě měl bytostně jiný názor na&nbsp;to, co&nbsp;je&nbsp;to&nbsp;„výlet“… Když se&nbsp;jel podívat do&nbsp;Německa nebo do&nbsp;Polska, zastavilo ho&nbsp;až&nbsp;moře. Jediné, co&nbsp;ho&nbsp;na&nbsp;jeho cestách zastavit nemohlo, byla nouze; s&nbsp;tou uměl žít jako nikdo jiný. Stávalo se&nbsp;mu, že&nbsp;se&nbsp;s&nbsp;prázdnou kapsou octnul v&nbsp;některém českém, moravském, maďarském, polském či&nbsp;německém městě a&nbsp;nevěděl jak a&nbsp;proč; ale když už&nbsp;tam byl, tak se&nbsp;vždycky seznámil s&nbsp;nějakými lidmi, spontánně je&nbsp;okouzlil a&nbsp;potom u&nbsp;nich zůstal tak dlouho, dokud ho&nbsp;po&nbsp;zralé úvaze nevyhodili. Poznával pořád nové a&nbsp;nové lidi a&nbsp;většina z&nbsp;nich na&nbsp;něj zase rychle zapomínala. Žil na&nbsp;běžícím pásu. Potřeboval pořád měnit okolnosti svého života, protože se&nbsp;nikdy nevydržel dlouho dívat na&nbsp;to, kde zrovna je&nbsp;a&nbsp;jak se&nbsp;tam má. Býval pryč celé týdny. Potom se&nbsp;vracel a&nbsp;s&nbsp;ukrutnou bezstarostností dělal dluhy, které nemohl splatit.</span></p>
          <p class="chunk" data-nb-ref-number="6" data-nb-words="215" data-nb-chars="1209"><span class="idea" data-nb-ref-number="6" id="idea6" data-nb-words="215" data-nb-chars="1209">Stávalo se, že&nbsp;nám docházely peníze a&nbsp;do výplaty bylo daleko. Na&nbsp;stole ležely poslední prachy. Povídám: „Fáfo, du&nbsp;do&nbsp;háku, kup za&nbsp;to&nbsp;něco k&nbsp;jídlu! Uděláme si&nbsp;třeba segedín…“ „Kurnik,“ souhlasil Fáfa, „to bysme mohli… nebo guláš… nebo úplně normální zelňačku, Jeniku, s&nbsp;klobáskou! Nebo špagety! Nebo bysme si&nbsp;mohli dát třeba i&nbsp;ňákou dobrou konzervu, krůtí s&nbsp;rejží nebo sečuanský maso, von i&nbsp;lovečák s&nbsp;chlebem může bejt hodně dobrej, s&nbsp;hořčicí,“ odříkával dojatě malou násobilku a&nbsp;ohryzek mu&nbsp;jezdil nahoru a&nbsp;dolů a&nbsp;zároveň bylo vidět, jak už&nbsp;bojuje sám se&nbsp;sebou. „Fáfo, tak ale určitě kup jídlo! Bude hlad,“ opakoval jsem, jako kdyby slova na&nbsp;tomto světě něco znamenala… A&nbsp;večer stála u&nbsp;zdi slušná řádka lahví s&nbsp;šumavským bylinným, seshora z&nbsp;kredence mě&nbsp;jako Hillary s&nbsp;Tenzingem zdravily dvě flašky rumu a&nbsp;pod nimi ještě jako ženich s&nbsp;nevěstou dvě láhve hanácké. A&nbsp;Fáfa už&nbsp;vařil grog, a&nbsp;protože viděl, že&nbsp;koukám na&nbsp;ty&nbsp;flašky, hned to&nbsp;zamlouval: „Tak jak bylo v&nbsp;práci, stavila se&nbsp;tu&nbsp;správcová, hele to&nbsp;je&nbsp;sssvině, představ si, že&nbsp;prej máme vo&nbsp;víkendě vyklidit tu&nbsp;chodbu, jo, koupil sem rohlíky, dybys měl hlad, a&nbsp;tak sem jí&nbsp;řek, milá pani… hele… a&nbsp;vona místo aby se&nbsp;urazila, podej si&nbsp;hrnek…, hádej, co&nbsp;mi&nbsp;řekla…“</span></p>
          <p class="chunk" data-nb-ref-number="7" data-nb-words="242" data-nb-chars="1368"><span class="idea" data-nb-ref-number="7" id="idea7" data-nb-words="242" data-nb-chars="1368">Nebo jsme spolu vyrazili do&nbsp;kina na&nbsp;velkofilm Andrej Rublev a&nbsp;pokladní nám řekla, že&nbsp;zatím prodala jenom dva lístky, a&nbsp;že když se&nbsp;nesejde deset lidí, tak se&nbsp;nebude promítat. Bylo za&nbsp;pět osm. Fáfa se&nbsp;otočil na&nbsp;patě, vyběhl z&nbsp;kina a&nbsp;za chvilku už&nbsp;se&nbsp;vracel v&nbsp;čele šesti dědků, kterým jsme rychle kupovali lístky. Při týdeníku mi&nbsp;pošeptal, že&nbsp;jim za&nbsp;to, že&nbsp;si&nbsp;sem půjdou sednout, musel koupit láhev myslivce, ale že&nbsp;jim ji&nbsp;vydá až&nbsp;po&nbsp;čtvrt hodině, aby neutekli. Film začal. Na&nbsp;měchuřině, sešité z&nbsp;kozích kůží, se&nbsp;vznášel nad lukami vyjevený mužik a&nbsp;v&nbsp;hloubce pod ním čvachtaly láptěmi umouněné postavičky a&nbsp;volaly: <em>„Eéééj! Kudá ty…!“</em> Dědkové si&nbsp;začali neklidně šeptat; ani za&nbsp;kořalku se&nbsp;jim nechtělo dělat tu&nbsp;někomu šašky. Když ale zjistili, že&nbsp;tam opravdu sedíme jenom my&nbsp;dva a&nbsp;nějaká tichá obrýlená dvojice a&nbsp;že se&nbsp;díváme na&nbsp;plátno, a&nbsp;ne na&nbsp;ně, mávli rukou a&nbsp;dali si&nbsp;šlofíka; pak vrzly židle, dědkové si&nbsp;vyzvedli honorář a&nbsp;kroutíce hlavou uháněli zpátky ke&nbsp;kartám. Fáfa byl spokojený. Podařilo se&nbsp;mu, co&nbsp;chtěl. Po&nbsp;pěti minutách usnul a&nbsp;celé dvě hodiny pravidelně oddychoval. Když film skončil, vzbudil jsem ho. Na&nbsp;vzduchu jsme dostali chuť něčím spláchnout mrtvé divácké sliny. A&nbsp;teprve teď mi&nbsp;prozradil, že&nbsp;peníze, za&nbsp;které koupil toho myslivce, byly naše poslední. Měli jsme přesně na&nbsp;jedno pivo. Dali jsme si&nbsp;ho&nbsp;napůl a&nbsp;šli spát. Rubleva jsem tenkrát viděl počtvrté.</span></p>
        </section>
        <section>
          <p class="chunk" data-nb-ref-number="8" data-nb-words="55" data-nb-chars="299"><span class="idea" data-nb-ref-number="8" id="idea8" data-nb-words="55" data-nb-chars="299">Poslední dobou už&nbsp;ale málo chodil mezi známé. A&nbsp;vůbec málo chodil ven. A&nbsp;když, tak někam, kde ho&nbsp;nikdo nezná. Pronásledoval ho&nbsp;pocit, že&nbsp;každému, na&nbsp;koho se&nbsp;podívá, dluží prachy, a&nbsp;že o&nbsp;tom s&nbsp;ním lidi nemluví z&nbsp;pouhé útrpnosti, z&nbsp;pouhé vzpomínky na&nbsp;lepší časy. Což se&nbsp;koneckonců zakládalo na&nbsp;pravdě.</span></p>
          <p class="chunk" data-nb-ref-number="9" data-nb-words="183" data-nb-chars="1076"><span class="idea" data-nb-ref-number="9" id="idea9" data-nb-words="183" data-nb-chars="1076">Jenomže Fáfa měl do&nbsp;sebe pořád ještě mnohem víc než všichni ti, co&nbsp;ho&nbsp;po&nbsp;hospodách přetřásali a&nbsp;pomlouvali a&nbsp;potom se&nbsp;dívali na&nbsp;hodinky a&nbsp;vraceli do&nbsp;bytů, kde vyrostli, ke&nbsp;svým první dítě čekajícím nevtipným Ivanám. Dokud byl pro ně&nbsp;někým, koho si&nbsp;mohli ocejchovat bezkonkurenčně pitomým pojmem „bohém“, brali ho. Ale jakmile zjistili, že&nbsp;se&nbsp;z&nbsp;něj stává skutečný alkoholik, všichni se&nbsp;na&nbsp;něj jako na&nbsp;povel vysrali. Už&nbsp;dlouho předtím mu&nbsp;odpouštěli, že&nbsp;jim tu&nbsp;a&nbsp;tam zneuctil ty&nbsp;jejich vyluxované kvartýry; v&nbsp;tom to&nbsp;nebylo. Tak proč? Protože teď už&nbsp;v&nbsp;sobě obsahoval zoufalství. To&nbsp;bylo to, čeho se&nbsp;báli. To&nbsp;jim vadilo mnohem víc než pozvracená předsíň a&nbsp;vyjedená lednice. Veselého, vtipy vyprávějícího kašpara s&nbsp;flaškou v&nbsp;ruce, to&nbsp;ano, ale toho samého kašpara, který se&nbsp;zničehonic už&nbsp;nesměje těm jejich věčně stejným vtipům, to&nbsp;ne! A&nbsp;koneckonců jsem se&nbsp;jim ani nemohl divit; míval všelijaké opice. Jenže z&nbsp;jejich citátů z&nbsp;Cimrmana, z&nbsp;jejich debat o&nbsp;tom, která s&nbsp;kým, z&nbsp;jejich uměle prodlužovaného, verbálně stylizovaného študáctví se&nbsp;mi&nbsp;obracel žaludek. Kdežto jeho jsem měl rád.</span></p>
          <p class="chunk" data-nb-ref-number="10" data-nb-words="42" data-nb-chars="252"><span class="idea" data-nb-ref-number="10" id="idea10" data-nb-words="42" data-nb-chars="252">Teď tady ležel bez hnutí na&nbsp;molitanu, zíral do&nbsp;stropu a&nbsp;vypadalo to, že&nbsp;nechce mít pokud možno nic společného s&nbsp;tímhle tělem, s&nbsp;tímhle pokojem, s&nbsp;tímhle životem. Měkké gumové zoubky osudu už&nbsp;zase ožižlávaly tu&nbsp;jeho sovětskou duši, přeplněnou výčitkami.</span></p>
          <p class="chunk" data-nb-ref-number="11" data-nb-words="12" data-nb-chars="74"><span class="idea" data-nb-ref-number="11" id="idea11" data-nb-words="12" data-nb-chars="74">„Nazdar, Jeniku,“ řekl pochmurně, „… můžeš pro mě&nbsp;jako kámoš něco udělat?“</span></p>
          <p class="chunk" data-nb-ref-number="12" data-nb-words="98" data-nb-chars="580"><span class="idea" data-nb-ref-number="12" id="idea12" data-nb-words="98" data-nb-chars="580">Otočil jsem se&nbsp;a&nbsp;šel koupit hanáckou. A&nbsp;teprve když jsem se&nbsp;vrátil, jsem si&nbsp;všiml, jak je&nbsp;oháknutý. Bílé sako, fajnové kalhoty, zánovní polobotky. Ale na&nbsp;kalhotách byly fleky od&nbsp;šmíru, sako bylo zmuchlané, chybělo mu&nbsp;několik knoflíků a&nbsp;mělo utrženou kapsu. Byl nedávno oholený; pod nosem byly jasné stopy záměru nosit fešácký knír, ale bylo vidět, že&nbsp;to&nbsp;taky už&nbsp;patří minulosti. Všecko na&nbsp;něm zase už&nbsp;planělo a&nbsp;rašilo. Vlasy mu&nbsp;trčely do&nbsp;všech stran. Měl podlité oči. Smrděl. Vypadal jako přehnaně namaskovaný divadelní zkrachovanec z&nbsp;Čechova. Ťukli jsme si&nbsp;a&nbsp;on to&nbsp;hned vyklopil…</span></p>
        </section>
        <section>
          <p class="chunk" data-nb-ref-number="13" data-nb-words="399" data-nb-chars="2275"><span class="idea" data-nb-ref-number="13" id="idea13" data-nb-words="399" data-nb-chars="2275">Byla to&nbsp;křehká východoněmecká blondýna. Potkali se&nbsp;náhodou, neb jinak než náhodou se&nbsp;lidé v&nbsp;tomto životě nepotkávají. Několik inteligentních žertů, několik zámlk, několik pohledů. Pak spolu chodili v&nbsp;jakémsi městě v&nbsp;NDR po&nbsp;nábřeží a&nbsp;drželi se&nbsp;za&nbsp;ruce. Chodili na&nbsp;dlouhé procházky, chodili na&nbsp;kafe, na&nbsp;koncerty, chodili na&nbsp;pohár a&nbsp;do galerií. Ona byla studentka. Měla konzervatoř a&nbsp;teď studovala historii umění. Fáfa si&nbsp;sem tam potají objednal koňak, jinak nepil. Strávili tak spolu čtrnáct dní, nejdřív ve&nbsp;vší slušnosti, potom už&nbsp;ne&nbsp;tak docela. Spávali u&nbsp;jejích známých. Samí vysokoškoláci. A&nbsp;po hotelích. Samé lepší hotely. Několikrát se&nbsp;omluvila, že&nbsp;musí na&nbsp;pár dní odjet. Kvůli škole. A&nbsp;kvůli otci. A&nbsp;prosila ho, ať&nbsp;na&nbsp;ni&nbsp;počká. Vždycky mu&nbsp;strčila prachy. A&nbsp;on si&nbsp;je&nbsp;nechtěl vzít. Sám sebe nepoznával. Pokaždé mu&nbsp;je&nbsp;vnutila a&nbsp;on pak bloumal po&nbsp;šedých ulicích německých měst a&nbsp;čekal na&nbsp;ni; a&nbsp;s&nbsp;překvapením zjišťoval, že&nbsp;je&nbsp;do&nbsp;krve zamilovaný. Posedával po&nbsp;kavárnách. Z&nbsp;džuboxů hráli Puhdys, kapela, která vystoupila rovnou ze&nbsp;sna laktační psychózou zmučené šestinedělky, kapela, která nemohla vzniknout nikde jinde na&nbsp;světě než právě tady, v&nbsp;tomhle evropském Chile… Posedával po&nbsp;kavárnách, bloumal po&nbsp;ulicích a&nbsp;nemohl se&nbsp;jí&nbsp;dočkat. Potom se&nbsp;zase shledali, vzali se&nbsp;za&nbsp;ruce a&nbsp;jeli do&nbsp;Drážďan, do&nbsp;Berlína nebo někam k&nbsp;moři. Fáfa si&nbsp;sem tam potají objednal koňak. Jinak pořád nepil. Nakonec se&nbsp;mu&nbsp;svěřila, že&nbsp;je&nbsp;z&nbsp;jakési staré rodiny. Zkrátka, že&nbsp;je&nbsp;„von“. Že&nbsp;to&nbsp;„von“ sice ze&nbsp;svého jména formálně vypustili, protože to&nbsp;doba žádá, ale že&nbsp;její papá, který žije ve&nbsp;vile v&nbsp;Görlitzu, si&nbsp;na&nbsp;to&nbsp;potrpí. A&nbsp;že mu&nbsp;o&nbsp;něm vyprávěla a&nbsp;že by&nbsp;ho&nbsp;rád poznal, a&nbsp;že je&nbsp;tedy oficiálně zván. Fáfa to&nbsp;pár dní pod různými záminkami odkládal. Nakonec už&nbsp;to&nbsp;dál nešlo, tak se&nbsp;sebrali a&nbsp;jeli. Telefonovali předtím z&nbsp;nějaké recepce; slečna mluvila s&nbsp;otcem a&nbsp;měla najednou hlas, jaký u&nbsp;ní Fáfa ještě neslyšel. Pochopil, že&nbsp;je&nbsp;tátova. A&nbsp;že to&nbsp;celé bude na&nbsp;něm. A&nbsp;že ho&nbsp;nečeká nic menšího než tak nějak požádat o&nbsp;její ruku. Blondýna s&nbsp;ním obešla pár obchodů a&nbsp;nakoupila pro něj bílé sako, drahé perlově šedé kalhoty, košili, nové polobotky. Nebyl to&nbsp;Fáfův styl, ale byl tak zpitomělý, že&nbsp;kdyby ho&nbsp;byla požádala, aby si&nbsp;kvůli ní&nbsp;nechal amputovat část nohy, protože to&nbsp;bude taťkovi imponovat, udělal by&nbsp;to.</span></p>
          <p class="chunk" data-nb-ref-number="14" data-nb-words="66" data-nb-chars="443"><span class="idea" data-nb-ref-number="14" id="idea14" data-nb-words="66" data-nb-chars="443">Příští den už&nbsp;takto oblečen vstupoval do&nbsp;černé, břečťanem obrostlé vily. Dívka ho&nbsp;uvedla do&nbsp;haly, dala mu&nbsp;nesmělou pusinku, řekla „ein moment, bitte“ a&nbsp;zmizela. Fáfa osaměl. Posadil se&nbsp;do&nbsp;křesla a&nbsp;prohlížel si&nbsp;obrazy: alpské krajinky s&nbsp;bystřinami, divoká jezera uprostřed skal, scenérie s&nbsp;loveckými chatkami, bledé, krychlovité tváře s&nbsp;trčícími kníry. Koberce. Porcelán. Lovecké trofeje. Sošky jezdeckých koní. Lampa ve&nbsp;tvaru nahaté tanečnice.</span></p>
          <p class="chunk" data-nb-ref-number="15" data-nb-words="124" data-nb-chars="818"><span class="idea" data-nb-ref-number="15" id="idea15" data-nb-words="124" data-nb-chars="818">Ozvalo se&nbsp;tiché odkašlání. Po&nbsp;schodech prkenně sestupoval vysoký Kostěj v&nbsp;těžkém domácím županu. Pod županem měl bílou košili a&nbsp;kravatu. Kráčel jako starodávný plechový robot, opíraje se&nbsp;o&nbsp;hůlku. Uprostřed schodiště se&nbsp;na&nbsp;chvilku zastavil a&nbsp;obdařil hosta krátkým ostrým pohledem. V&nbsp;obličeji mu&nbsp;zablýsklo. Fáfa měl neodbytný pocit, že&nbsp;si&nbsp;ho&nbsp;vyfotografoval. A&nbsp;pak to&nbsp;uviděl: starý pán měl monokl na&nbsp;šňůrce. V&nbsp;polovině osmdesátých let. V&nbsp;Německé demokratické republice. Hlavou státu byl Erich Honecker. Ein Kessel Buntes bavil národ. Lutz Jahoda byl král. A&nbsp;tenhle tady měl monokl, hedvábnou kravatu a&nbsp;župan. A&nbsp;ten župan, ten byl přímo jako od&nbsp;Lady: tlustý, tmavozelený, se&nbsp;sametovým límcem a&nbsp;s&nbsp;našitými zlatými šňůrkami, které kolem knoflíků prováděly roztodivné dekorativní kousky. Staromyslivecký, patriarchální župan.</span></p>
          <p class="chunk" data-nb-ref-number="16" data-nb-words="140" data-nb-chars="847"><span class="idea" data-nb-ref-number="16" id="idea16" data-nb-words="140" data-nb-chars="847">Fáfovi přišlo na&nbsp;mysl, že&nbsp;se&nbsp;stal obětí nějakého pečlivě naplánovaného žertu. Že&nbsp;co&nbsp;chvíli vyprskne za&nbsp;závěsem partička věčně veselých albínů. Bylo však naprosté ticho. Ticho jak v&nbsp;muzeu. Muž Fáfu přivítal a&nbsp;pokynul mu&nbsp;do&nbsp;křesla, sám taky usedl a&nbsp;začal bubnovat dlouhými prsty na&nbsp;opěradlo křesla. Fáfa se&nbsp;na&nbsp;něj podíval a&nbsp;zjistil, že&nbsp;ho&nbsp;nepokrytě pozoruje. A&nbsp;blondýna pořád nikde. Teprve po&nbsp;dlouhém mlčení se&nbsp;vynořila a&nbsp;nesla knäckebrot a&nbsp;čaj. Pak srkali čaj, chroustali knäckebrot a&nbsp;drobečky neslyšně padaly na&nbsp;koberec. Muž zavolal dceru k&nbsp;sobě a&nbsp;s&nbsp;polosladkým úsměvem po&nbsp;ní&nbsp;tiše něco žádal. Mädchen usedla ke&nbsp;klavíru a&nbsp;hrála jim Brahmse, Schumanna a&nbsp;jiné. Hrála tichounce a&nbsp;pečlivě. Prstíky se&nbsp;míhaly. Muž pyšně naslouchal. Přímo nad ním trčela ze&nbsp;zdi do&nbsp;prostoru vycpaná hlava dávno střeleného jelena, která vypadala, že&nbsp;zadržuje záchvat kašle.</span></p>
          <p class="chunk" data-nb-ref-number="17" data-nb-words="41" data-nb-chars="246"><span class="idea" data-nb-ref-number="17" id="idea17" data-nb-words="41" data-nb-chars="246">Potom začala konverzace. Co, kde a&nbsp;jak, odkud a&nbsp;kam, ne&nbsp;však proč, na&nbsp;to&nbsp;se&nbsp;džentlmeni neptají, to&nbsp;si&nbsp;džentlmeni domýšlejí. Pán vyňal karafu. Sejmul monokl, vyleštil jej kapesníčkem a&nbsp;filmově na&nbsp;Fáfu zamrkal: „No, mladíku… nedáme si&nbsp;spolu kapku?“</span></p>
          <p class="chunk" data-nb-ref-number="18" data-nb-words="44" data-nb-chars="248"><span class="idea" data-nb-ref-number="18" id="idea18" data-nb-words="44" data-nb-chars="248">Fáfa se&nbsp;neuhlídal a&nbsp;radostně přitakal. Do&nbsp;naftalínu zavoněl alko­hol. Starý pán měl styl; když echt Rus, tak echt vodka. Ťukli si, muž se&nbsp;opřel loktem o&nbsp;opěradlo, narovnal se&nbsp;a&nbsp;zeptal se&nbsp;s&nbsp;podivně ostrým přízvukem: „Nu što, kak vam nravitsa u&nbsp;nas!“</span></p>
          <p class="chunk" data-nb-ref-number="19" data-nb-words="9" data-nb-chars="58"><span class="idea" data-nb-ref-number="19" id="idea19" data-nb-words="9" data-nb-chars="58">„Očeň charašo, serjózno,“ řekl Fáfa, aby mu&nbsp;udělal radost.</span></p>
          <p class="chunk" data-nb-ref-number="20" data-nb-words="7" data-nb-chars="49"><span class="idea" data-nb-ref-number="20" id="idea20" data-nb-words="7" data-nb-chars="49">„I&nbsp;atkuda vy! Ukraina! Belarus! Charkov! Maskva!“</span></p>
          <p class="chunk" data-nb-ref-number="21" data-nb-words="16" data-nb-chars="103"><span class="idea" data-nb-ref-number="21" id="idea21" data-nb-words="16" data-nb-chars="103">„Leningrad,“ řekl Fáfa, aby to&nbsp;zbytečně nekomplikoval. To&nbsp;stačilo; Kostěj se&nbsp;dál neptal. A&nbsp;nalil znovu.</span></p>
          <p class="chunk" data-nb-ref-number="22" data-nb-words="132" data-nb-chars="749"><span class="idea" data-nb-ref-number="22" id="idea22" data-nb-words="132" data-nb-chars="749">Příští den se&nbsp;Fáfa probudil se&nbsp;známým pocitem, že&nbsp;se&nbsp;někde něco pošpatnilo. Ležel sám v&nbsp;posteli, ve&nbsp;které by&nbsp;se&nbsp;pohodlně vyspalo pět lidí. Postupně se&nbsp;rozpomínal, co&nbsp;se&nbsp;večer dělo… Vybavil si, jak hrál se&nbsp;starým pánem biliár, a&nbsp;koule jak vyletěla a&nbsp;někde něco rozbila… Dále si&nbsp;nejasně vzpomínal, že&nbsp;lil sběračkou vodku do&nbsp;huby tomu vycpanému jelenu a&nbsp;že ji&nbsp;pak zkoušel zapálit, protože chtěl, aby jelen plival oheň. Aby udělal čerta. Kde byla v&nbsp;tu chvíli dívka, si&nbsp;nepamatoval. A&nbsp;byly tam ještě věci, na&nbsp;které se&nbsp;nepamatoval vůbec; jenom s&nbsp;jistotou věděl, že&nbsp;se&nbsp;staly. Ležel a&nbsp;přemítal: donekonečna se&nbsp;tu&nbsp;válet nemůže, ostatně neměl ani tušení, kolik tak může být. Utéct taky nemůže a&nbsp;nejspíš ani nechce. Nakonec vstal, opláchl se&nbsp;a&nbsp;sešel do&nbsp;salónu.</span></p>
          <p class="chunk" data-nb-ref-number="23" data-nb-words="45" data-nb-chars="292"><span class="idea" data-nb-ref-number="23" id="idea23" data-nb-words="45" data-nb-chars="292">První, čeho si&nbsp;všiml, bylo, že&nbsp;má&nbsp;jelen hubu opravdu řádně očazenou. Všechno ostatní už&nbsp;bylo uklizeno. Podlaha čistě zametena. Kostěj byl dávno vzhůru; Fáfu zmátlo, že&nbsp;ho&nbsp;vlídně pozdravil. Byl čas k&nbsp;obědu. Poobědvali jakoby nic. Polévka, hlavní chod, moučník. Příbory cinkaly. Mädchen mlčela.</span></p>
          <p class="chunk" data-nb-ref-number="24" data-nb-words="72" data-nb-chars="413"><span class="idea" data-nb-ref-number="24" id="idea24" data-nb-words="72" data-nb-chars="413">Po&nbsp;obědě se&nbsp;starý pán vyjádřil. Neřekl to&nbsp;doslova, na&nbsp;to&nbsp;byl příliš vznešené podstaty, ale naznačil jasně: tedy toto není partie pro jeho křehkou, na&nbsp;klavír hrající, pro jeho jedinou. Nikdy, dokud on&nbsp;bude živ. A&nbsp;že si&nbsp;nepřeje. Aby víckrát. Dcera neslyšně srazila podpatky. Srdce jí&nbsp;krvácelo. Ale neřekla ani slovo. Fáfa za&nbsp;všechno poděkoval a&nbsp;šel. V&nbsp;prvním obchodě si&nbsp;koupil za&nbsp;poslední marky šnaps a&nbsp;šel na&nbsp;vlak.</span></p>
        </section>
        <section>
          <p class="chunk" data-nb-ref-number="25" data-nb-words="26" data-nb-chars="158"><span class="idea" data-nb-ref-number="25" id="idea25" data-nb-words="26" data-nb-chars="158">A&nbsp;tak byl zase tady. Upatlané brýle mu&nbsp;neúčelně visely až&nbsp;na&nbsp;špičce nosu a&nbsp;dokreslovaly celkový stav jeho nitra. „Nešel bys někam,“ prohodil ledabylým hlasem.</span></p>
          <p class="chunk" data-nb-ref-number="26" data-nb-words="124" data-nb-chars="790"><span class="idea" data-nb-ref-number="26" id="idea26" data-nb-words="124" data-nb-chars="790">K&nbsp;Perglům se&nbsp;nám tentokrát nechtělo, a&nbsp;tak jsme šli nazdařbůh přes kopec a&nbsp;potom přes další kopec, až&nbsp;jsme došli na&nbsp;Novodvorskou. Okna rodinných baráků už&nbsp;byla tmavá, zatímco paneláky vesele svítily. Nakonec jsme našli zastrčenou nalejvárnu, malý noční výčep. Bylo natřískáno. Volno bylo jenom vzadu u&nbsp;kulatého stolku, kde seděl nad sklenkou suchý šedivý netopýr s&nbsp;těžko uvěřitelnou přehazovačkou: vatovité pačesy měl až&nbsp;zpod uší nahnané dopředu do&nbsp;čela a&nbsp;přilípnuté k&nbsp;obočí. Obličej přeškrtaný vráskami. Jeho rty vypadaly jako dvě seschlá trampská cigára. Přestárlý, zatrpklý rošťák. Už&nbsp;od&nbsp;dveří kynul, ať&nbsp;si&nbsp;přisedneme. Takhle to&nbsp;fungovalo vždycky… Fáfa je&nbsp;spolehlivě přitahoval, ba&nbsp;skoro fascinoval. Poznali ho&nbsp;už&nbsp;na&nbsp;dálku a&nbsp;táhli se&nbsp;za&nbsp;ním jako kocouři, které už&nbsp;dlouho nikdo nepodrbal.</span></p>
          <p class="chunk" data-nb-ref-number="27" data-nb-words="32" data-nb-chars="174"><span class="idea" data-nb-ref-number="27" id="idea27" data-nb-words="32" data-nb-chars="174">Veterán se&nbsp;nemazal s&nbsp;nějakým úvodem a&nbsp;rovnou začal: „Tak, chlapci… představte si, že&nbsp;jsem na&nbsp;celým světě sám, víte, co&nbsp;to&nbsp;je…, to&nbsp;vy&nbsp;eště nemůžete vědět, ale něco vám řeknu…“</span></p>
          <p class="chunk" data-nb-ref-number="28" data-nb-words="61" data-nb-chars="325"><span class="idea" data-nb-ref-number="28" id="idea28" data-nb-words="61" data-nb-chars="325">Fáfa kýval a&nbsp;pokyvoval. Na&nbsp;čele se&nbsp;mu&nbsp;objevily tři hluboké vrásky. Byl už&nbsp;zase doma. Chápal jsem, že&nbsp;to&nbsp;bude dlouhý večer. Šedivec se&nbsp;rozehříval: „Moje pani byla tak hodná, víte… byli jsme furt spolu a… vona mi&nbsp;dycky řikala, Zděnku, až&nbsp;tady nebudu… a&nbsp;já povidám, co&nbsp;to&nbsp;řikáš, to&nbsp;ani řikat nesmíš… no, a&nbsp;vidíte… vodešla mi&nbsp;a…“</span></p>
          <p class="chunk" data-nb-ref-number="29" data-nb-words="60" data-nb-chars="324"><span class="idea" data-nb-ref-number="29" id="idea29" data-nb-words="60" data-nb-chars="324">Žaloval měkkým hlasem, který se&nbsp;jaksi vůbec nehodil k&nbsp;jeho zevnějšku: „Moje pani… my&nbsp;se&nbsp;měli moc a&nbsp;moc rádi…, rozumíte mi, moc a&nbsp;moc…, to&nbsp;se&nbsp;nestává každej den, byli jsme spolu pětadvacet let, a&nbsp;pak mi&nbsp;vodešla… dceru jsem taky už&nbsp;deset let neviděl, vdala se&nbsp;mi&nbsp;na&nbsp;Slovensko, mezi dráteníky, ta&nbsp;ani nenapíše, víte, co&nbsp;to&nbsp;je…“</span></p>
          <p class="chunk" data-nb-ref-number="30" data-nb-words="45" data-nb-chars="272"><span class="idea" data-nb-ref-number="30" id="idea30" data-nb-words="45" data-nb-chars="272">Bloudil jsem očima po&nbsp;lokále. Za&nbsp;sklenicemi se&nbsp;leskly tváře, zvyklé už&nbsp;předem souhlasit s&nbsp;kdejakou bandou šejdířů, která jim začne říkat, co&nbsp;mají dělat. Přes den souhlasit a&nbsp;po večerech nadávat, obojí upřímně. Tahle praxe už&nbsp;formuje ksichty v&nbsp;Čechách desítky a&nbsp;stovky let.</span></p>
          <p class="chunk" data-nb-ref-number="31" data-nb-words="80" data-nb-chars="512"><span class="idea" data-nb-ref-number="31" id="idea31" data-nb-words="80" data-nb-chars="512">Náhle jsem ucítil, že&nbsp;mě&nbsp;někdo pozoruje. Otočil jsem se. Uprostřed pěti nebo šesti místních mániček tam seděla tmavovlasá krasavice a&nbsp;přes hlavy hostů, cvrnkajících krabičky, mi&nbsp;zírala rovnou do&nbsp;očí. Bylo to, jako bych se&nbsp;nečekaně podíval do&nbsp;svářecího plamene. Sálalo z&nbsp;ní cosi jako hluboká intuitivní inteligence, cosi jako přirozená radioaktivita. Ve&nbsp;zmatku jsem si&nbsp;zapálil a&nbsp;znovu se&nbsp;tam podíval. Nejenže neuhnula, ale její pohled se&nbsp;přiostřil. Jako když vytáhne kudlu z&nbsp;medu. Taková síla. Taková přímočarost.</span></p>
          <p class="chunk" data-nb-ref-number="32" data-nb-words="74" data-nb-chars="447"><span class="idea" data-nb-ref-number="32" id="idea32" data-nb-words="74" data-nb-chars="447">Chvíli jsem s&nbsp;ní hrál na&nbsp;koukanou. Srdce začalo pumpovat krev do&nbsp;mozku ve&nbsp;snaze pomoci mu&nbsp;vydumat cokoliv přiměřeného. Bylo však jasné, že&nbsp;kdybych ji&nbsp;i&nbsp;nakrásně oslovil, byla by&nbsp;to&nbsp;opravdová hovadina, co&nbsp;bych řekl; takováhle ženská už&nbsp;předem diskvalifikuje všechny pokusy, protože ví&nbsp;svoje. Obratem jsem to&nbsp;vzdal a&nbsp;odpojil se. Její pohled zesmutněl. Poznala, že&nbsp;jsem sráč. Seděla, mlčela, pila pivo a&nbsp;kouřila jednu od&nbsp;druhé. Po&nbsp;nějaké době vstala…</span></p>
          <p class="chunk" data-nb-ref-number="33" data-nb-words="97" data-nb-chars="577"><span class="idea" data-nb-ref-number="33" id="idea33" data-nb-words="97" data-nb-chars="577">Její hlava patřila k&nbsp;tělu navlečenému v&nbsp;úpěnlivém roláčku. A&nbsp;to tělo bylo zkroucené do&nbsp;živého otazníku. Patřily k&nbsp;němu vyvrácené, v&nbsp;nepřirozeném úhlu ohnuté nohy. Sražená ramena. Vstala a&nbsp;nízko při zemi nesla jak popovický kozel tu&nbsp;krásnou hlavu ke&nbsp;dveřím s&nbsp;nápisem „dámy“. Šla, jako by&nbsp;měla do&nbsp;pat vrostlé krvavé kramfleky. Kráčela uličkou mezi stoly jako upířice. Jako hrbatá černá Karkulka. A&nbsp;i tenhle její pohyb měl v&nbsp;sobě zvláštní uhrančivou eleganci. A&nbsp;vlastně i&nbsp;teď, víc než předtím, to&nbsp;byla nádherná ženská. Když se&nbsp;vracela, marně jsem hledal sílu se&nbsp;tam znovu podívat.</span></p>
          <p class="chunk" data-nb-ref-number="34" data-nb-words="110" data-nb-chars="646"><span class="idea" data-nb-ref-number="34" id="idea34" data-nb-words="110" data-nb-chars="646">Mechanicky jsem pil vodku za&nbsp;vodkou. Ze&nbsp;dvou stran ke&nbsp;mně dolehlo strašné vzlykání. Šedivec s&nbsp;Fáfou svorně brečeli; skoro se&nbsp;zdálo, že&nbsp;Fáfa víc; upřímné slzy se&nbsp;mu&nbsp;koulely po&nbsp;strništi a&nbsp;i normálně předimenzovaný spodní ret měl teď ještě trucovitě vysunutý dopředu. Vypadal jako pavián. Šla mi&nbsp;z&nbsp;toho hlava kolem. Chvíli jsem zkoušel, jestli bych taky nevymáčkl slzu. Nešlo to. Tak jsem jen seděl, držel v&nbsp;ruce sklenku, díval se&nbsp;před sebe a&nbsp;říkal si, co&nbsp;jsem to&nbsp;za&nbsp;svini, že&nbsp;nemám jediný důvod být aspoň trochu smutný. Fáfa hlasitě zaštkal, zalomil rukama a&nbsp;něco nesrozumitelně zadrmolil. Něco, co&nbsp;začínalo: „Oj…!“ a&nbsp;končilo: „Oj…! Och, oj…! Oj…!“</span></p>
          <p class="chunk" data-nb-ref-number="35" data-nb-words="20" data-nb-chars="112"><span class="idea" data-nb-ref-number="35" id="idea35" data-nb-words="20" data-nb-chars="112">Šedivec na&nbsp;to: „Tak já&nbsp;vám teda něco řeknu… Já&nbsp;jsem už&nbsp;dvacet let, poslouchejte, dvacet let jsem neprcal, pane!“</span></p>
          <p class="chunk" data-nb-ref-number="36" data-nb-words="96" data-nb-chars="543"><span class="idea" data-nb-ref-number="36" id="idea36" data-nb-words="96" data-nb-chars="543">Najednou vykřikl na&nbsp;celou místnost: „Pane… ta&nbsp;moje, to&nbsp;byla mrcha, že&nbsp;byste druhou takovou nenašel. Vite, co&nbsp;vona byla? Kurva to&nbsp;byla! Vo&nbsp;všecko mě&nbsp;připravila, vo&nbsp;všecko! Ale úplně vo&nbsp;všecko, pane! Svině májová! Co&nbsp;ta&nbsp;se&nbsp;mě&nbsp;natrápila… Jenže vona mi&nbsp;vodešla… a&nbsp;já sem teď na&nbsp;světě sám! Víte, co&nbsp;to&nbsp;je, bejt sám! Dvakrát mi&nbsp;operovali žlučnik, to&nbsp;vy&nbsp;si&nbsp;nedovedete představit, co&nbsp;to&nbsp;je! Vona mi&nbsp;dycky vařila kafíčko, dokud jsme byli spolu… Měli jsme takový hrnečky, na&nbsp;kterejch byly takový… měli jsme… takový hrnečky…,“ a&nbsp;znovu se&nbsp;hořce rozplakal.</span></p>
          <p class="chunk" data-nb-ref-number="37" data-nb-words="106" data-nb-chars="641"><span class="idea" data-nb-ref-number="37" id="idea37" data-nb-words="106" data-nb-chars="641">Tmavovláska si&nbsp;mezitím sundala rolák a&nbsp;seděla tam v&nbsp;oblacích dýmu v&nbsp;triku s&nbsp;krátkým rukávem a&nbsp;pořád jí&nbsp;to&nbsp;prudce slušelo: měla tak bílé a&nbsp;tak štíhlé ruce, že&nbsp;se&nbsp;zjevně nehodily k&nbsp;ničemu jinému, než aby držely ve&nbsp;vzduchu zapálenou cigaretu. Měla holčičí prsa, skrytá před světem v&nbsp;zhrouceném oblouku hrudi. Všechny komponenty jejího těla by&nbsp;mohly patřit krasavici, která se&nbsp;narodí jednou za&nbsp;sto let; vzájemně to&nbsp;však bylo smontováno v&nbsp;bolestném nepoměru. Seděla tam jako anděl na&nbsp;smetišti a&nbsp;tenkým bílým ukazováčkem pravidelně odklepávala popel. Mládenci kolem ní&nbsp;pili smíchov, strkali si&nbsp;vlasy za&nbsp;uši a&nbsp;pořád dokola o&nbsp;něčem vážně debatovali.</span></p>
          <p class="chunk" data-nb-ref-number="38" data-nb-words="26" data-nb-chars="164"><span class="idea" data-nb-ref-number="38" id="idea38" data-nb-words="26" data-nb-chars="164">Vedle u&nbsp;stolu ječela partička třicátníků: „Ne, počkej! Helehele! Počkej! Ať&nbsp;to&nbsp;řekne Ládik! Helehele, Ládik ať&nbsp;to&nbsp;řekne! To&nbsp;se&nbsp;zblázníš, až&nbsp;to&nbsp;uslyšíš, poslouchej!“</span></p>
          <p class="chunk" data-nb-ref-number="39" data-nb-words="61" data-nb-chars="370"><span class="idea" data-nb-ref-number="39" id="idea39" data-nb-words="61" data-nb-chars="370">Odulý chlápek uprostřed poposedl, důležitě dopil, chvíli dělal drahoty, potom se&nbsp;narovnal a&nbsp;hlasitě zarecitoval: <em>„Přijeli k&nbsp;nám na&nbsp;tanku, svezli Karlíka i&nbsp;Marjánku</em>… <em>Myslíte, že&nbsp;se&nbsp;báli? HA&nbsp;HA! Co&nbsp;vás to&nbsp;napadá!“</em> Udělal pauzu, zvedl skleničku, kopnul do&nbsp;sebe panáka, oči se&nbsp;mu&nbsp;zamžily a&nbsp;rychle zadrmolil: <em>„Ať žije rudá armáda!“</em> Bylo znát, že&nbsp;už&nbsp;to&nbsp;říká posté, potisícáté.</span></p>
          <p class="chunk" data-nb-ref-number="40" data-nb-words="14" data-nb-chars="81"><span class="idea" data-nb-ref-number="40" id="idea40" data-nb-words="14" data-nb-chars="81">Všichni se&nbsp;rozesmáli a&nbsp;křičeli: „Nojo, Ládik… todlecto je&nbsp;von… to&nbsp;je&nbsp;celej von…!“</span></p>
          <p class="chunk" data-nb-ref-number="41" data-nb-words="102" data-nb-chars="541"><span class="idea" data-nb-ref-number="41" id="idea41" data-nb-words="102" data-nb-chars="541">Šel jsem se&nbsp;vymočit. A&nbsp;teprve nad pisoárem mě&nbsp;konečně navštívila kuráž… Zkusím ji&nbsp;odtud vytáhnout! Třeba najdeme dole v&nbsp;Braníku bárek, kde by&nbsp;šlo v&nbsp;klidu si&nbsp;povídat. Nebo se&nbsp;můžeme projít, nebo ji&nbsp;pozvu k&nbsp;nám, anebo půjdu s&nbsp;ní, jestli bude kam, a&nbsp;budu jí&nbsp;trpělivě naslouchat, její citlivé duši ve&nbsp;zfušovaném těle, tak dlouho a&nbsp;tak trpělivě, dokud mi&nbsp;neuvěří… A&nbsp;možná že&nbsp;bych s&nbsp;ní už&nbsp;mohl zůstat. Právě s&nbsp;ní, vždyť co&nbsp;je&nbsp;do&nbsp;těch zdravých slepic, co&nbsp;furt chtějí jezdit na&nbsp;lyže, citovat hlášky z&nbsp;filmů a&nbsp;smát se&nbsp;fórům o&nbsp;policajtech… Právě s&nbsp;ní!</span></p>
          <p class="chunk" data-nb-ref-number="42" data-nb-words="40" data-nb-chars="242"><span class="idea" data-nb-ref-number="42" id="idea42" data-nb-words="40" data-nb-chars="242">Zapálil jsem si&nbsp;a&nbsp;vzal za&nbsp;kliku. Její místo bylo prázdné. Svetřík byl pryč. Máničky tam seděly dál a&nbsp;rokovaly o&nbsp;těch svých máničkovských fundamentech. Vrátil jsem se&nbsp;ke&nbsp;stolu. Přehazovačka s&nbsp;Fáfou právě poroučeli tři vodky, ale dvoudecky, jo!</span></p>
        </section>
        <section>
          <p class="chunk" data-nb-ref-number="43" data-nb-words="50" data-nb-chars="311"><span class="idea" data-nb-ref-number="43" id="idea43" data-nb-words="50" data-nb-chars="311">Probudila mě&nbsp;vražedná zima. Kolem sebe jsem nahmatal studenou mokrou trávu. Rozmáčené nedopalky. Slizkou hlínu. Otevřel jsem oči. Viděl jsem trávu, špačky a&nbsp;bordel. Byla tma a&nbsp;vydatně pršelo. Vůbec jsem si&nbsp;nemohl vzpomenout, kde jsem a&nbsp;co se&nbsp;stalo. Kapky bubnovaly do&nbsp;studeného plechu, který mě&nbsp;tlačil do&nbsp;hlavy.</span></p>
          <p class="chunk" data-nb-ref-number="44" data-nb-words="141" data-nb-chars="788"><span class="idea" data-nb-ref-number="44" id="idea44" data-nb-words="141" data-nb-chars="788">Napadlo mě, že&nbsp;jsem se&nbsp;v&nbsp;opilosti stal obětí autonehody. Opatrně jsem se&nbsp;zkusil pohnout. Zdálo se, že&nbsp;mě&nbsp;nic nebolí. To&nbsp;mohlo být dobré, ale taky hodně špatné. Pak jsem si&nbsp;všiml cizích nohou, vy­čnívajících rovněž zpod jakéhosi plechu. Byly obuté a&nbsp;nehýbaly se. Zaplavila mě&nbsp;mrazivá jistota. Tak přece! Je&nbsp;to&nbsp;tady! Plech mi&nbsp;mrtvě spočíval na&nbsp;spánku. Díky tomu jsem měl hlavu v&nbsp;suchu; zato bunda, košile, všechno ostatní se&nbsp;zdálo být úplně promočené. Jenže, koho by&nbsp;to&nbsp;zajímalo, v&nbsp;mé situaci. Z&nbsp;paměti se&nbsp;mi&nbsp;vynořila poučka, že&nbsp;se&nbsp;s&nbsp;oběťmi nehod až&nbsp;do&nbsp;příjezdu lékaře nemá hýbat. Zůstal jsem nehnutě ležet a&nbsp;přemýšlel, co&nbsp;se&nbsp;asi tak mohlo stát… Jsem v&nbsp;pangejtu, kousek ode mě&nbsp;někdo další, je&nbsp;zima, prší, nic mě&nbsp;nebolí, hlavu mám, zdá se, celou… Po&nbsp;nějaké době se&nbsp;beton paměti začal drolit.</span></p>
          <p class="chunk" data-nb-ref-number="45" data-nb-words="101" data-nb-chars="609"><span class="idea" data-nb-ref-number="45" id="idea45" data-nb-words="101" data-nb-chars="609">Pak se&nbsp;mi&nbsp;to&nbsp;všechno naráz vybavilo: jak jsme s&nbsp;Fáfou chodili po&nbsp;nočním Braníku a&nbsp;trhali ze&nbsp;zdí smaltované cedule se&nbsp;jmény ulic a&nbsp;s&nbsp;názvy úřadů. Jak některé šly utrhnout na&nbsp;jeden zátah, jiné jsme museli pracně odšroubovávat kapesním nožíkem. Jak jsme lítali v&nbsp;houstnoucím dešti s&nbsp;těžkou náručí plechů a&nbsp;pátrali po&nbsp;dalším úlovku. Propukla v&nbsp;nás zběsilá sběratelská vášeň. Nashromáždili jsme opravdu slušnou sbírku. Ta&nbsp;se&nbsp;teď povalovala všude kolem; to&nbsp;byly ty&nbsp;plechy… Na&nbsp;žádnou nehodu jsem si&nbsp;vzpomenout nemohl. Nejspíš se&nbsp;žádná nestala. Částečně se&nbsp;mi&nbsp;ulevilo. Pokusil jsem se&nbsp;najít o&nbsp;něco pohodlnější polohu.</span></p>
          <p class="chunk" data-nb-ref-number="46" data-nb-words="176" data-nb-chars="1100"><span class="idea" data-nb-ref-number="46" id="idea46" data-nb-words="176" data-nb-chars="1100">Napadlo mě, že&nbsp;kdybych našel cigaretu, mohl bych se&nbsp;při ní&nbsp;trochu ohřát. Zkusil jsem se&nbsp;posadit. Při té&nbsp;příležitosti se&nbsp;mi&nbsp;potvrdilo, že&nbsp;místo, kde ležíme, je&nbsp;opravdu příkop. Napravo byla slepá zeď a&nbsp;pár olámaných tavolníků, nalevo silnice. Pršelo. Vykašlal jsem se&nbsp;na&nbsp;cigaretu a&nbsp;vrátil se&nbsp;do&nbsp;původní polohy. Držel jsem nad sebou ceduli s&nbsp;nápisem <em>LIDOVÁ ŠKOLA UMĚNÍ MODŘANY&nbsp;– POBOČKA&nbsp;– NOVODVORSKÁ</em> a&nbsp;přemýšlel, co&nbsp;dál. Zůstat tady bylo o&nbsp;zdraví; jenomže jakmile jsem se&nbsp;sebeméně pohnul, všecko se&nbsp;ve&nbsp;mně rozklepalo. Jediné, co&nbsp;se&nbsp;dalo vydržet, bylo ležet a&nbsp;nehýbat se. Fáfa spokojeně spal. Byl oplechován od&nbsp;hlavy až&nbsp;ke&nbsp;kolenům jako pásovec. Bílý smalt svítil do&nbsp;noci. Chvíli jsem si&nbsp;četl. <em>PŘI SNĚHU A&nbsp;NÁLEDÍ CESTA UZAVŘENA… NEPOVOLANÝM VSTUP ZAKÁZÁN… ZÁKLADNÍ DEVÍTILETÁ ŠKOLA… VÝSTRAHA! ŽIVOTU NEBEZPEČNO PŘIBLIŽOVAT SE&nbsp;K&nbsp;ELEKTRICKÝM ZAŘÍZENÍM! … GONČARENKOVA… AKSAMITOVA… PSOHLAVCŮ…</em> Pozoroval jsem tmavě zelenou ceduli <em>CHRÁNĚNÉ ÚZEMÍ, STÁTNÍ OCHRANA PŘÍRODY ČSR,</em> kterou měl Fáfa podloženou hlavu místo polštáře. Kde k&nbsp;té jsme přišli, jsem nevěděl; v&nbsp;žádném takovém území jsme tu&nbsp;noc určitě nebyli.</span></p>
          <p class="chunk" data-nb-ref-number="47" data-nb-words="50" data-nb-chars="287"><span class="idea" data-nb-ref-number="47" id="idea47" data-nb-words="50" data-nb-chars="287">Někde blízko se&nbsp;ozvalo houkání sirény. Fáfovy nohy v&nbsp;zamazaných gatích sebou cukly. Zvuk se&nbsp;blížil. V&nbsp;ostrém vzduchu to&nbsp;znělo, jako by&nbsp;nám na&nbsp;hlavu přistávalo UFO. Po&nbsp;chvíli jek přeletěl kolem nás, zeslábl a&nbsp;zmizel v&nbsp;městském šumu. Zavřel jsem oči a&nbsp;zkoušel ještě aspoň na&nbsp;chvíli zabrat.</span></p>
          <p class="chunk" data-nb-ref-number="48" data-nb-words="223" data-nb-chars="1355"><span class="idea" data-nb-ref-number="48" id="idea48" data-nb-words="223" data-nb-chars="1355">Ve&nbsp;dne v&nbsp;noci po&nbsp;celém světě probíhala válka praktické většiny proti nepraktické menšině… Uvědomil jsem si, že&nbsp;budu vždycky, ať&nbsp;už&nbsp;se&nbsp;v&nbsp;budoucnu octnu na&nbsp;kterékoliv straně, vždycky budu latentní dezertér. Zaboha se&nbsp;mi&nbsp;nepodaří patřit ani k&nbsp;těm, ani k&nbsp;těm, a&nbsp;hlavně ne&nbsp;tehdy, až&nbsp;o&nbsp;to začnu doopravdy stát, unaven těmi obtížnými raply, se&nbsp;kterými jedinými si&nbsp;umím porozumět, a&nbsp;k&nbsp;smrti unaven těmi ostatními, těmi vylízanými pazdráty, které zajímá jen a&nbsp;jen to, jestli s&nbsp;nimi ten druhý v&nbsp;dané chvíli souhlasí. Celé národy se&nbsp;k&nbsp;sobě navzájem chovaly jako usmrkaní fotbalisti na&nbsp;školním hřišti; na&nbsp;mezinárodní úrovni si&nbsp;vyměňovaly skandování, hýkání, vřeštění frkaček a&nbsp;řev. To&nbsp;byl jediný jazyk, kterému všichni rozuměli. <em>Héá, heaheaheááá! Degene, voe! Di&nbsp;domú, maminka ti&nbsp;vaří psínohú!</em> Celé národy měly sklon provádět si&nbsp;navzájem klukoviny. Trefit někoho hovnem. Dostat do&nbsp;hlavy šutrákem. Pokusit se&nbsp;vykolejit vlak, pak dostat na&nbsp;prdel a&nbsp;s&nbsp;nudlí u&nbsp;nosu se&nbsp;zmateně omlouvat. Mezi škytáním cosi vysvětlovat. Celé národy měly sklon trucovat. Spolčovat se&nbsp;proti slabšímu. Nadávat za&nbsp;rohem. Plivat z&nbsp;okna. Nachcat do&nbsp;prcgumy, mrsknout jí&nbsp;do&nbsp;otevřeného okna a&nbsp;zdrhat. To&nbsp;byl základní, pořád se&nbsp;opakující moment světových dějin. Nebyla nejmenší naděje, že&nbsp;se&nbsp;to&nbsp;změní, a&nbsp;nebyl nejmenší důvod, proč by&nbsp;se&nbsp;to&nbsp;změnit mělo… Raději jsem se&nbsp;pokusil ještě na&nbsp;chvíli usnout.</span></p>
        </section>
        <section>
          <p class="chunk" data-nb-ref-number="49" data-nb-words="32" data-nb-chars="195"><span class="idea" data-nb-ref-number="49" id="idea49" data-nb-words="32" data-nb-chars="195">Když jsem se&nbsp;probral podruhé, už&nbsp;nepršelo. V&nbsp;ledovém vzduchu se&nbsp;vznášel náznak úsvitu. Bylo úplné ticho. A&nbsp;v&nbsp;tom tichu bylo slyšet jakési pravidelné drnčení a&nbsp;klepání. Jakési rachtání a&nbsp;drkotání.</span></p>
          <p class="chunk" data-nb-ref-number="50" data-nb-words="58" data-nb-chars="313"><span class="idea" data-nb-ref-number="50" id="idea50" data-nb-words="58" data-nb-chars="313">Nadzdvihl jsem se. Byl to&nbsp;Fáfa. Dala se&nbsp;do&nbsp;něj z&nbsp;té zimy úporná, vše prostupující třesavka. Vypadalo to, že&nbsp;se&nbsp;mu&nbsp;klepou i&nbsp;játra, ledviny, plíce, žaludek, všechno. Klepal se&nbsp;a&nbsp;klepal. Ale cedule na&nbsp;něm i&nbsp;přes ty&nbsp;vibrace držely: oběma rukama si&nbsp;je&nbsp;na&nbsp;sobě přidržoval a&nbsp;i&nbsp;přes tu&nbsp;třesavku oddechoval a&nbsp;hluboce spal.</span></p>
          <p class="chunk" data-nb-ref-number="51" data-nb-words="29" data-nb-chars="199"><span class="idea" data-nb-ref-number="51" id="idea51" data-nb-words="29" data-nb-chars="199">Začínalo už&nbsp;doopravdy svítat. V&nbsp;umakartových koupelnách se&nbsp;rozsvěcely žárovky. Pouštěla se&nbsp;voda. Ticho se&nbsp;plnilo zíváním, syčením plynu a&nbsp;chrastěním zápalek. Někde blízko se&nbsp;otevřely a&nbsp;zavřely dveře.</span></p>
          <p class="chunk" data-nb-ref-number="52" data-nb-words="36" data-nb-chars="222"><span class="idea" data-nb-ref-number="52" id="idea52" data-nb-words="36" data-nb-chars="222">Začínal nový den. Budoucnost nám chtěla odhalit ještě mnohá a&nbsp;neuvěřitelná tajemství. Někde za&nbsp;obzorem se&nbsp;už&nbsp;pomalounku chystala digitální éra. Jenomže my&nbsp;jsme leželi v&nbsp;příkopě a&nbsp;za žádnou cenu se&nbsp;nemohli probrat k&nbsp;životu.</span></p>
          <blockquote class="chunk" data-nb-ref-number="53" data-nb-words="7" data-nb-chars="51"><span class="idea" data-nb-ref-number="53" id="idea53" data-nb-words="7" data-nb-chars="51"><p><em>(Alexandru Francovi s&nbsp;pozdravem; Praha, leden 2000)</em></p></span></blockquote>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./konec_sveta_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>