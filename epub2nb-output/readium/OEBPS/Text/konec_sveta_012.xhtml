<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>konec_sveta-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="konec_sveta-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-1"><span class="CharOverride-1">Bouřka</span></p>
			<p class="MLP_citat">Z&#160;ničeho vyskakují stále všechny stavy ducha.</p>
			<p class="MLP_citat"><span class="CharOverride-2">— Ladislav Klíma</span></p>
			<p id="_idParaDest-31" class="MLP_uroven3_nadpis ParaOverride-1"><span class="CharOverride-1">1.</span></p>
			<p class="MLP_text_bez1radku ParaOverride-1">Na Dejvice začal padat déšť. Láďa se s&#160;radostí rozhodl, že nikam nepůjde. Napustil vodu do vany a&#160;otevřel si desítku. Ležel ve vodě, upíjel pivo a&#160;zkoušel sám sebe překvapit. Oči měl těsně nad vodou a&#160;snažil se co nejvíc vyprázdnit mysl. V&#160;okamžiku, kdy měl dojem, že se mu to podařilo, si usilovně představoval, že je trosečník ztracený uprostřed oceánu a&#160;že už nemůže, že je na konci sil, že chcípá žízní a&#160;vysílením a&#160;ke všemu že se teď právě z&#160;hlubin vynořila hlava děsivé nestvůry. Nečekaně vysunul z&#160;vody část těla a&#160;zvolna s&#160;ní otáčel, jako by se „to“ rozhlíželo. Sugestivní obraz hrůzy z&#160;neznámého živočicha dokresloval hlubokým mručením. V&#160;momentě, kdy se mu podařilo být víc tam než tady, se ozval zvonek. Láďa se rozhodl nedbat; když ale zvonek zařinčel potřetí a&#160;počtvrté, vylezl z&#160;vany, hodil na sebe odřený župan a&#160;šel otevřít. Za dveřmi stál zarudlý chlapík, ani by nešlo říct „povědomý“, a&#160;usmíval se.</p>
			<p class="MLP_text ParaOverride-1">Láďa řekl: „Ahoj…“</p>
			<p class="MLP_text ParaOverride-1">Chlapík se usmíval. Po drahné době řekl: „Na…?“</p>
			<p class="MLP_text ParaOverride-1">Láďovi se cosi začalo skládat. Ale nevěděl.</p>
			<p class="MLP_text ParaOverride-1">Ten druhý vypadal, že je schopen tam takhle stát do večera. Pořád se široce, vyčkávavě usmíval. Řekl podruhé: „Na…?“</p>
			<p class="MLP_text ParaOverride-1">Láďa pokrčil rameny.</p>
			<p class="MLP_text ParaOverride-1">Chlapík řekl: „Na, <span class="MLP_znak_kurziva_11b CharOverride-1">Láda…?“</span></p>
			<p class="MLP_text ParaOverride-1">A&#160;najednou to Láďa měl. Byl to on… ten Němec, se kterým cestoval z&#160;Bombaje. Se kterým ležel ve špitále. Kterého okradl. Teď tady stál. Ostříhaný, bez vousů, s&#160;ulízanou velkou hlavou, o&#160;deset kilo těžší, o&#160;čtyři roky starší. Ale byl to on. Georg. Láďa neměl ani čas se leknout. Řekl: „Poď dál.“</p>
			<p class="MLP_text ParaOverride-1">Němec se posadil, postavil na stůl láhev s&#160;notoricky známým panáčkem, pochodujícím v&#160;červeném fráčku kolem světa. Láďu to nepatrně dojalo a&#160;zároveň pocítil, jak kolem něj proletěla zasutá výčitka. Jenom jako saze, nic víc. Na hostu však bylo vidět, že ta událost před čtyřmi lety nejspíš nebude hlavním důvodem, proč je tady. Jediné, co v&#160;té věci Láďa postřehl, bylo, že si ho zrzek přeci jen tak trochu vychutnává. Na to byl ale zvyklý. Tuhle roli hrát uměl.</p>
			<p class="MLP_text ParaOverride-1">Ťukli si a&#160;chvíli jen tak povšechně hovořili. Na Dejvice dopadaly souvislé clony deště, mezi kterými tu a&#160;tam vysvitlo slunce. Matky ukazovaly dětem duhu, a&#160;děti se na ni mohly vykašlat, protože měly důležitější starosti.</p>
			<p class="MLP_text ParaOverride-1">„Co děláš,“ zeptal se Láďa.</p>
			<p class="MLP_text ParaOverride-1">„Vracím se z&#160;Hollywoodu… dělám tam pro film. Píšu.“</p>
			<p class="MLP_text ParaOverride-1">„A&#160;dobrý?“</p>
			<p class="MLP_text ParaOverride-1">„Hodně dobrý. A&#160;ty?“</p>
			<p class="MLP_text ParaOverride-1">Láďa raději stočil řeč na minulost. Povídali si o&#160;Indii, ale oba cítili, že to je pryč. Důvod, proč byl Němec ve špitále, byl ten, že někde sežral něco, co neměl. To bylo všechno. A&#160;tak se zase vrátili do přítomnosti. <span class="MLP_znak_kurziva_11b CharOverride-1">Z&#160;Georga se stal spoluautor několika úspěšných komedií. Začal jezdit po světě. Opustil ženu. Teď má novou milou. Je úžasná…</span></p>
			<p class="MLP_text ParaOverride-1">Láďa poslouchal, přikyvoval a&#160;díval se, jak na protější střeše na kominické lávce přešlapuje kominík. On ještě v&#160;téhle zemi někdo dělá kominíka…? napadlo ho.</p>
			<p class="MLP_text_-I- ParaOverride-1"><span class="CharOverride-1">… je to Češka a&#160;je skutečně moc pěkná. Navíc je chytrá. Není jí ještě dvacet. Cosi studuje. Chce si ji co nejdřív vzít…</span></p>
			<p class="MLP_text ParaOverride-1">Ještě se nestali ze všech kominíků podnikatelé? Restituenti? Poslanci? Majitelé nemovitostí…? napadlo Láďu.</p>
			<p class="MLP_text_-I- ParaOverride-1"><span class="CharOverride-1">Její otec je pan Kdosi. Je šéfem Čehosi. Teď staví barák Kdesi. Ruka je prakticky v&#160;rukávě…</span></p>
			<p class="MLP_text ParaOverride-1">A<span class="MLP_znak_kurziva_11b CharOverride-1">&#160;</span>co tam vůbec dělá, v&#160;tom dešti…? napadlo Láďu.</p>
			<p class="MLP_text ParaOverride-1">Po půl hodině to Georg už nevydržel. Vytáhl z&#160;tašky Láďův starý notes a&#160;zamával s&#160;ním. Láďa řekl: „Aha…“</p>
			<p class="MLP_text ParaOverride-1">Vůbec si na ten notes za celou dobu nevzpomněl. Až teď. Byla tam jeho adresa. Hůlkovým písmem. Na první stránce. Musel ho tam tenkrát někde nechat. Němec řekl: „Víš, Láda… Tenkrát, když my byli spolu v&#160;Bombay, tenkrát jsi mi nebyl moc sympatisch. Promiň, že o&#160;tom mluvím. Žádná sranda s&#160;tebou nebyla. Ale teďka, teďka jseš někdo úplně jinej! Jsem moc rád, že jsem se u&#160;tebe zastavil. Rád, že tě vidím! A&#160;nalej mi!“</p>
			<p class="MLP_text ParaOverride-1">Nakonec se spolu přece jen sťali. Němec slíbil, že se ozve, až bude mít víc času. Láďa mu chtěl vracet peníze, a&#160;Georg řekl, že to rozhodně, rozhodně ne. A&#160;že až bude mít víc času, tak se zastaví a&#160;Láďa ho pořádně pohostí. Ale pořádně! S&#160;tím se rozloučili.</p>
			<p class="MLP_text_bez1radku_-12-0- ParaOverride-1">Na střechy se pořád snášel lehký, hustý déšť. Láďa vypustil studenou vodu z&#160;vany a&#160;sednul si k&#160;televizi. Dávali švédský špionážní film. Atomová ponorka, plná mlčenlivých Burjatů, uvízla na mělčinách v&#160;místech, kde neměla co dělat. A&#160;teď se to řešilo. Vysoký blonďák v&#160;uniformě se loučil s&#160;pihovatou, otlemenou manželkou. Odjížděl si s&#160;tím nějak poradit. Na trávníku před barákem na něj už čekal vrtulník. V&#160;předsíni zasunul do pouzdra pistoli. Kolem krku si omotal bílou šálu. Objal manželku. Manželka řekla: „Myslíš, že to bude obtížné…?“</p>
			<p id="_idParaDest-32" class="MLP_uroven3_nadpis ParaOverride-1"><span class="CharOverride-1">2.</span></p>
			<p class="MLP_text_bez1radku ParaOverride-1">Pár měsíců poté dostal Láďa jako svatební dar zahradnictví za Havlíčkovým Brodem. Pořídil mu ho jeho otec, vesnický milionář, v&#160;naději, že se syn konečně usadí. Láďa se kdysi vyučil zahradníkem. Otec si řekl, že v&#160;něm aspoň něco z&#160;těch dob určitě muselo zůstat. A&#160;v&#160;tom se nespletl.</p>
			<p class="MLP_text ParaOverride-1">Když už měl Láďa svatební dar, tak se oženil. Vzal si křehkou blondýnu s&#160;černýma očima, ideální ženskou. Tichou a&#160;hodnou, která se ale jednou za čas umí strašlivě nasrat, a&#160;pak to lítá. Přestěhoval se s&#160;ní do Brodu. Někdo mu poradil, aby se vykašlal na kedlubny a&#160;pěstoval okrasné květiny. Byl to zlatý život. Nařídil si každý den budík na čtvrtou, nařezal kytky, naložil jich plnou dodávku a&#160;jel na náměstí na trh. Jediná jeho starost byla, aby tam byl pokud možno dřív než čilí Vietnamci, kteří byli jeho jediná konkurence. Odkud ty květiny vozili oni, neměl tušení. Prodal pokaždé všechno. Čertví proč lidi hned po ránu potřebují tolik tulipánů, pivoněk, gerber a&#160;karafiátů a&#160;co s&#160;nimi dělají. Prodal je a&#160;měl vyděláno. Jel domů dospat. Potom se vzadu, ve sklenících věnoval tomu, co měl rád. Za sezónu tam dokázal vypěstovat několik desítek pytlů marjánky. Byl koneckonců zahradník.</p>
			<p class="MLP_text ParaOverride-1">Přes den seděl na terase v&#160;proutěném křesle a&#160;díval se, jak se zadem podél potoka kradou na jeho pozemek místní baby. Jak se rozhlížejí, jak zkoumají úrodu, jak se ještě jednou rozhlížejí a&#160;jak potom strkají do zahliněných tašek výsledek své výpravy. Hlávku zelí, pár mrkví, sem tam nějakou kedlubnu. Měl je odtud jak na dlani. Baby věřily, že o&#160;nich nemá ani tušení. Každá měla svůj styl. Jedna ochotnicky předstírala, že tam něco ztratila; občas se sehnula a&#160;začárala prstem v&#160;trávě. Druhá, že je tam vlastně tak nějak náhodou, že ji tam zavedla procházka. Další, že se jí rozutekli blíže neurčení živočichové; ládovala tašku a&#160;přitom bez přestání hekala: „Kde seš… kam ses mi schoval… Lidi… já mám trápení… Sakryš, potvoro… kde seš!“</p>
			<p class="MLP_text ParaOverride-1">Láďa si z&#160;toho časem vypěstoval lehkou odpolední zábavu. Lovy beze zbraní. Zkoušel uhodnout, která dneska přijde. Znal je všechny. Tu mrkev si tam stejně pěstoval jenom pro svoji potřebu.</p>
			<p class="MLP_text ParaOverride-1">Seděl a&#160;díval se, jak jdou mraky. Jak se z&#160;luk zvedá pára. Pil něco z&#160;hrnku a&#160;pokuřoval. Jediné, co mu zůstalo z&#160;jeho byvšího života, byly mírné, velmi snesitelné, ba někdy skoro až příjemné, nepříliš časté záchvaty marnosti.</p>
			<p id="_idParaDest-33" class="MLP_uroven3_nadpis ParaOverride-1"><span class="CharOverride-1">3.</span></p>
			<p class="MLP_text_bez1radku ParaOverride-1">Půl roku nato u&#160;mě doma zazvonil telefon. Okamžitě jsem poznal Láďův meziměstský hlas; vždycky mluvil, jako by se loučil, jako by už měl puštěný plyn, jako by právě opouštěl hranice Sluneční soustavy. Říkal, že se mu ozval jeden Němec a&#160;že za ním jede do Brodu. Jestli se nechci přidat. Ať se spolu nějak domluvíme. Nadiktoval mi číslo. Návštěvu v&#160;Brodě jsem Láďovi koneckonců sliboval už dlouho.</p>
			<p class="MLP_text ParaOverride-1">Za pár dní mě Němec naložil do auta, potřásli jsme si rukou a&#160;vyjeli jsme. Vedle něj seděla jeho devatenáctiletá, nepopsatelně prsatá milá. Georg mi cestou převyprávěl několik svých scénářů. Některým zápletkám se prostě musel znovu smát. Milá kouřila gitanky a&#160;mlčela.</p>
			<p class="MLP_text ParaOverride-1">Asi v&#160;půli cesty jsme zastavili u&#160;nějakého motorestu. Georg si dal pivo s&#160;kolou, půl na půl. „To je pití pro řidiče,“ vysvětlil mi, „zkus to…“</p>
			<p class="MLP_text ParaOverride-1">Opatrně jsem okusil. Nechutnalo to až tak špatně. Bylo to něco nového. Objednal jsem si taky. Milá pila gin. Měla špičatý nosík, klasický kropenatý pršák. Uměla ho ohrnout a&#160;zároveň vypustit kouř tak, že se všichni chlapi v&#160;okolí v&#160;ten moment pocintali pivem. Němec dělal, že to nevidí, ale byl rád.</p>
			<p class="MLP_text ParaOverride-1">Při čtvrtém pivě pro řidiče se mě zeptal, co že jsem vlastně zač. Řekl jsem: „Nejistá existence… a&#160;ty?“</p>
			<p class="MLP_text ParaOverride-1">Řekl: „Writer.“</p>
			<p class="MLP_text ParaOverride-1">Prsatá milá vyfoukla kouř a&#160;upřesnila: „Von je easy writer!“</p>
			<p class="MLP_text ParaOverride-1">„A&#160;co píšeš,“ zeptal jsem se.</p>
			<p class="MLP_text ParaOverride-1">„No, všelicos…“</p>
			<p class="MLP_text ParaOverride-1">„Von píše hlavně slova, viď,“ řekla prsatá milá. Její výstřih sahal až do míst, kde končí prsní kost. Musel jsem si dávat pozor, abych se tam nepodíval. Tím pádem jsem jí bez přestání nemrkavě hleděl přímo do očí, a&#160;ona přesně věděla, o&#160;čem to je.</p>
			<p class="MLP_text ParaOverride-1">Přímo nad naším stolem byla police. Na polici se blyštěla velká mosazná nádoba, která vypadala jako historický hasičák. Zjevně sloužila jako dekorace. Na vyleštěném válci byla smaltovaná cedulka. A&#160;ať jsem četl, jak jsem četl, pořád tam stálo: <span class="MLP_znak_kurziva_11b CharOverride-1">Stříkejte výhradně SELECT! Favorem, Ogorem, Genitorem.</span> Dal jsem si ještě jedno pivo pro řidiče.</p>
			<p class="MLP_text ParaOverride-1">Po zbytek cesty jsem seděl vpředu. Milá se stočila na zadním sedadle do klubíčka a&#160;usnula. Tak jsme dojeli do Havlíčkova Brodu.</p>
			<p class="MLP_text_bez1radku_-12-0- ParaOverride-1">Láďa nás přivítal jako ztracené bratry. Beze slov, s&#160;lahví domácí ořechovky v&#160;ruce. Pod nosem měl zdánlivě bezstarostný knírek. Vypadal jako nastávající fotr a&#160;taky jím ve skutečnosti byl. Nalil nám, přiťukl si s&#160;námi na shledání, utřel si fousky a&#160;položil nám otázku všech otázek: „Tak co, jak je…?“</p>
			<p class="MLP_text ParaOverride-1">Georg udělal několik dřepů, protáhl se, nastavil prázdnou sklenku a&#160;řekl: „Zzupa…“</p>
			<p class="MLP_text ParaOverride-1">V&#160;kuchyni seděla Láďova tichá žena. Byli tam na návštěvě jeho rodiče. Po nás přijeli další kamarádi. Dům byl plný pomalých událostí. Vařila se kapusta. Škrábaly brambory. Natíraly police. Zavařovaly jahody. Dělala marmeláda. Věšelo a&#160;sklízelo prádlo. Pilo kafe. Čaj. Rum. Kakao. Ořechovka. Vodka. Rybízové víno. Láďova maminka něco míchala v&#160;obrovitém hrnci, potom si nekonečně dlouho zouvala pantofle a&#160;obouvala gumáky, potom si vzpomněla, že zapomněla udělat jíšku, tak si s&#160;povzdechem zase sedla a&#160;začala zouvat gumáky a&#160;obouvat pantofle.</p>
			<p class="MLP_text ParaOverride-1">Seděli jsme na terase a&#160;dívali se, jak se otevřená, světlá krajina potahuje stínem bouřkových mračen. Stavení stálo na pahorku, svažujícím se na jedné straně k&#160;prvním barákům patřícím už k&#160;Brodu. Na druhé straně se parcela táhla dolů k&#160;potoku.</p>
			<p class="MLP_text ParaOverride-1">Dole pod terasou stála důkladná psí bouda. Občas se z&#160;ní ozvalo dlouhé zívnutí, občas to v&#160;ní zafunělo a&#160;zapraskalo. Znělo to, jako by tam někdo vyspával opici. Znělo to, jako by v&#160;té boudě spal nosorožec.</p>
			<p class="MLP_text ParaOverride-1">Z&#160;domu vyšla Láďova maminka, nesla hovězí kost, ze které se kouřilo, a&#160;zakřičela: „… ajdóó!“</p>
			<p class="MLP_text ParaOverride-1">Na to znamení se z&#160;boudy vyvalil šlachovitý stepní bojovník, zašitý v&#160;příliš velké psí kůži. Lhostejně na nás pohlédl hadíma očima, zafrkal, zamžoural do slunce, zavrtěl pahýlem ocasu, sebral kost a&#160;znovu zalezl. Pohrobek Džingischánův nemá zapotřebí se předvádět. Kdyby z&#160;někoho z&#160;nás stahovali kůži, možná by ho to zaujalo. Ale viděl jenom alkoholem zmámenou partu měkkýšů, volajících na něj tisíckrát omletá citoslovce.</p>
			<p class="MLP_text ParaOverride-1">Prsatá milá se zeptala: „Co to je?“</p>
			<p class="MLP_text ParaOverride-1">„To je šarpej,“ řekl Láďa.</p>
			<p class="MLP_text ParaOverride-1">„Šarpej, jo…“</p>
			<p class="MLP_text ParaOverride-1">„To je čínský bojový pes, slečno,“ řekl Láďův otec, milionář, který nás už hodnou chvíli obcházel v&#160;popuštěných manžestrákách s&#160;odřenými koleny, rozšafně prolamoval prsty a&#160;šedým okem hodnotil jednotlivé hosty: „… a čímpak se živíte, jestli se smim zeptat?“</p>
			<p class="MLP_text ParaOverride-1">„Já studuju…“</p>
			<p class="MLP_text ParaOverride-1">„A-ha. A&#160;vy?“</p>
			<p class="MLP_text ParaOverride-1">„Já dělám to a&#160;to…“</p>
			<p class="MLP_text ParaOverride-1">„Aha. A&#160;ty děláš co?“</p>
			<p class="MLP_text ParaOverride-1">„No, teď teda zrovna nic, ale…“</p>
			<p class="MLP_text ParaOverride-1">„Hm, hm…“</p>
			<p class="MLP_text ParaOverride-1">Jenom Georg, když na něj došlo, se narovnal a&#160;řekl důrazně a&#160;nahlas: „Já jsem spisovatel a&#160;teď píšu pro Hollywood. Dělám pro film!“</p>
			<p class="MLP_text ParaOverride-1">Láďův otec si sedl. Věděl, co chtěl vědět. Hazardéři, přizdisráči, idealisti, invalidní důchodci, nemakačenkové. Sítem prošel jenom Němec… auťák, festovní holka, velkej svět. Dobrý. Láďův otec naplnil jeho a&#160;svoji sklenku a&#160;připil si s&#160;ním. Řekl: „Tak skol, nebo jak to řikáte…!“</p>
			<p class="MLP_text ParaOverride-1">Němec řekl: „Čusss…“</p>
			<p class="MLP_text ParaOverride-1">Obzor zežloutl a&#160;těsně nad ním se začala houfovat neproniknutelná mračna. Láďův otec si povytáhl manžestráky: „Tak jo… už se to žene!“</p>
			<p class="MLP_text ParaOverride-1">Láďa se díval zpod trpitelského čela daleko do polí.</p>
			<p class="MLP_text ParaOverride-1">„Lazariusz jest nam juz nie potrzebny, bo nie ma pieniadze…,“ řekl. Byla to taková jeho průpovídka. Nic tím nemyslel. Pak odešel s&#160;otcem ještě před obědem obcházet zahradu, nenápadně zdůrazňovat své prozatímní podnikatelské úspěchy a&#160;odvracet případnou pozornost od těch skleníků tam vzadu, kde je stejně jenom plevel…</p>
			<p class="MLP_text ParaOverride-1">Pod teráskou se povaloval velký červený míč. Němec se k&#160;němu přitočil a&#160;začal do něj kopat a&#160;honit ho po trávníku. Pes uvnitř znepokojeně zašramotil. Vyhlédl z&#160;díry jako muréna a&#160;nadzdvihl obočí. Nemohl uvěřit vlastním očím. Vysunul z&#160;boudy půl hlavy, krátce odfrkl a&#160;měl za to, že to je dostatečné znamení. Všichni věděli, že je to <span class="MLP_znak_kurziva_11b CharOverride-1">jeho</span> míč. Někdo řekl: „Georg, pozor… to je míč toho pejska!“</p>
			<p class="MLP_text ParaOverride-1">Georg do sebe kopl panáka: „Nevadí! Teď je to můj míč! Hop, hop, hop, hop…!“</p>
			<p class="MLP_text ParaOverride-1">Pes se opřel tlapami o&#160;okraj boudy a&#160;vzdychnul jako vechtr, kterému někdo krade rajčata přímo před nosem.</p>
			<p class="MLP_text ParaOverride-1">Němec dribloval: „Hop! A&#160;hop! A&#160;hop! A&#160;hop!“</p>
			<p class="MLP_text ParaOverride-1">Pes vylezl na světlo.</p>
			<p class="MLP_text ParaOverride-1">Němec se točil dokolečka a&#160;čutal do míče koleny: „Hop, hop, hop!“</p>
			<p class="MLP_text ParaOverride-1">Pes zvolna otevřel masitou tlamu a&#160;ukázal zuby v&#160;sytě fialových dásních.</p>
			<p class="MLP_text ParaOverride-1">Němec zkoušel hlavičky: „Elá hop, elá hop, elá hop!“</p>
			<p class="MLP_text ParaOverride-1">Krásný červený míč poskakoval sem a&#160;tam. Slunce plálo v&#160;mezeře mezi odcházející a&#160;přicházející bouřkou. Světelné prsty ukazovaly skrz oblaka přímo k&#160;zemi.</p>
			<p class="MLP_text ParaOverride-1">„Hip, hip, hip…“</p>
			<p class="MLP_text ParaOverride-1">Pes vzdychl podruhé a&#160;vydal se k&#160;fotbalistovi. Zastavil metr od něj, zvedl hlavu a&#160;dlouze se mu zadíval do tváře. Bylo vidět, jak přemýšlí, jestli opravdu. Pak si vybral bližší nohu a&#160;klidně, bez emocí kousl.</p>
			<p class="MLP_text ParaOverride-1">Němec zařval. V&#160;tu chvíli se od základu změnil rytmus věcí. Láďa odněkud vyběhl a&#160;zařičel tuřím hlasem. Pes pustil nohu, smutně pohlédl na Láďu a&#160;vzdychl potřetí.</p>
			<p class="MLP_text ParaOverride-1">Odevšud se začaly sbíhat ženy a&#160;dívky a&#160;ošetřovat kotník. Němec spočíval v&#160;lehátku v&#160;pozici raněného vojína. Nemohl jsem si nevzpomenout na svou sbírku známek z&#160;dětských let. Míval jsem rád jednu vcelku nenápadnou známku: <span class="MLP_znak_kurziva_11b CharOverride-1">„Alles für das Grossdeutsche Rote Kreuz!“</span> Ocelově modrá rytina znázorňovala raněného vojína, ošetřovaného archetypální blondýnou, neosobní bohyní, oblečenou v&#160;naškrobené uniformě zdravotní sestry. Vojín se opíral loktem o&#160;pelest, na rameni měl orlíčka a&#160;se slavnostní nadějí zíral sestře do tváře, nebo spíš skrz tu tvář, vstříc příštím povinnostem. Jako by se ptal: „Přežiji…?“ To jsem teď viděl před sebou. Georg byl fačován. Odvracel trochu tvář a&#160;hýbal lícními svaly, aby ozřejmil, jak velké sebezapření se skrývá za jeho mlčením. Láďova maminka mu nabídla kávu, čaj nebo sklenku něčeho ostřejšího. Psovi hlasitě vynadala. O&#160;deset minut později mu stranou, aby nikdo neviděl, dala do misky kus kližky a&#160;něžně ho podrbala za krkem. Všichni si to po svém užívali.</p>
			<p class="MLP_text ParaOverride-1">Jedině zrůdně prsatá milá se procházela volným krokem po pozemku, lehounce si pro sebe pobrukovala a&#160;sukně za ní vlála.</p>
			<p class="MLP_text_bez1radku_-12-0- ParaOverride-1">My ostatní jsme pak seděli na terase a&#160;pozorovali, jak nám odplouvá mládí. A&#160;cítili jsme, že napětí té chvíle, kdy se lautr nic neděje, je skoro nesnesitelné.</p>
			<p class="MLP_text ParaOverride-1">Potom to začalo. Nebe na několika místech s&#160;rachotem prasklo a&#160;z&#160;puklin vyšlehly klikaté blesky. Viděli jsme, jak se k&#160;nám po louce rychle blíží stříbrná stěna deště, jak pohlcuje keře, skleníky, ploty a&#160;kůlny. Ve chvíli, kdy naráz zmizela celá topolová alej u&#160;potoka, volala Láďova maminka, že je na stole oběd.</p>
			<p class="MLP_text ParaOverride-1">Na stole stál železný hrnec s&#160;kapustou, ze kterého se valil dým jako ze sopky. Nandali jsme si a&#160;poslouchali, jak okapové roury hlasitě polykají přívaly vod.</p>
			<p class="MLP_text ParaOverride-1">Prsatá milá scházela. Nikdo nevěděl, kam se poděla.</p>
			<p id="_idParaDest-34" class="MLP_uroven3_nadpis ParaOverride-1"><span class="CharOverride-1">4.</span></p>
			<p class="MLP_text_bez1radku ParaOverride-1">Po jídle jsem vstal a&#160;šel se projít. Došel jsem k&#160;potoku a&#160;ohlédl se. Dům zářil uprostřed lijákem nadopovaných rybízů a&#160;ze střechy stoupala pára. Za domem se zdvíhala odplouvající temná hora, uvnitř které ještě tu a&#160;tam zapraskalo. Okraje bouřky měly barvu roztavených zlatých zubů. Všichni se právě trousili na terasu, sedali do proutěných židlí a&#160;odfukovali: <span class="MLP_znak_kurziva_11b CharOverride-2">„</span><span class="MLP_znak_kurziva_11b CharOverride-1">Tyvvvole</span><span class="CharOverride-4">!</span>“… <span class="MLP_znak_kurziva_11b CharOverride-2">„</span><span class="MLP_znak_kurziva_11b CharOverride-1">… já sem totálně vodkrvenej!</span><span class="MLP_znak_kurziva_11b CharOverride-2">“… „</span><span class="MLP_znak_kurziva_11b CharOverride-1">Chce někdo kafe?</span><span class="MLP_znak_kurziva_11b CharOverride-2">“</span></p>
			<p class="MLP_text ParaOverride-1">Topoly svíravě zavoněly. Vydal jsem se po čvachtající pěšině podél potoka. Šel jsem skrz lužní lesíky k&#160;nekonečným, ostře žlutým polím, a&#160;přes ta pole k&#160;dalším vzdáleným lesíkům.</p>
			<p class="MLP_text ParaOverride-1">Na kraji jednoho z&#160;nich stál posed. Vyšplhal jsem na něj.</p>
			<p class="MLP_text ParaOverride-1">Ve vzduchu viselo skoro hmatatelné dusno. Země oddechovala a&#160;smrděla jako plesnivý kabát. Havlíčkův Brod se ztrácel kdesi v&#160;mlhách. Jediný, kdo nedodržoval odpolední pauzu, byl hmyz. Vzduchem se míhaly dobře živené, agresivní mouchy. Vážky chrastily křídly. Po ruce mi cílevědomě lezlo klíště. Na cestě se mravenci přetahovali o&#160;dosud živého slíďáka. Všichni postupovali podle předem určeného scénáře. Jenom já jsem neúčelně dřepěl v&#160;prkenné budce čtyři metry nad zemí, zíral na nehybné lány, jdoucí v&#160;mírných vlnách krajem, potil se a&#160;přemýšlel, co tady vlastně dělám… nej­rozumnější by bylo vrátit se, sednout si do stínu, dát si domácí víno a&#160;pokračovat v&#160;animovaných, chlapácky lehkovážných rozmluvách s&#160;Láďovým otcem. V&#160;rozmluvách, plných zpuchřelých, nudných pastí. Kdo komu co, odkud a&#160;za kolik…</p>
			<p class="MLP_text ParaOverride-1">V&#160;nitru větrolamu se něco pohnulo. Na pěšině pode mnou se objevil šedovlasý chlápek ve vojenské košili a&#160;v&#160;pohorkách, bystře rázoval vpřed a&#160;píchal holí do vlastního stínu. Kolem něj v&#160;kruzích obíhal pes. Najednou chlap řekl psovi ryčným hlasem: „Richarde! Richarde! Stuj, když na tebe volám! Víš přece, že moje slovo je zákon!“</p>
			<p class="MLP_text ParaOverride-1">Pes se zastavil a&#160;oddechoval. Chlap zpomalil, zvolna k&#160;němu došel a&#160;řekl: „Tak vidiš… Teď zas můžeš běžet. Volno!“</p>
			<p class="MLP_text ParaOverride-1">Počkal jsem pár minut, slezl jsem a&#160;vykročil přes další pole k&#160;dalšímu lesíku. Předtím jsem ještě zkontroloval, jak to vypadá s&#160;tím slíďákem. Pořád se bránil, ale víceméně už jenom formálně. Scházely mu tři nohy a&#160;levé makadlo.</p>
			<p class="MLP_text_bez1radku_-12-0- ParaOverride-1">Po několika hodinách jsem se obloukem vrátil zpátky do Brodu, jenže z&#160;opačné strany, než bylo Láďovo zahradnictví. Vyšel jsem z&#160;lesa a&#160;uviděl domky, garáže a&#160;zahrádky. Z&#160;otevřených oken zněly nedělní rozhovory. Hned v&#160;první ulici byla otevřená hospoda. Zamířil jsem tam.</p>
			<p class="MLP_text ParaOverride-1">U&#160;stolů sedělo porůznu několik strejců. U&#160;zdi pilo pivo asi deset vylepaných mládenečků v&#160;bomberech a&#160;maskáčových kalhotách. Nejspíš se tady zastavili cestou z&#160;nějakého srazu. Občas cosi zaskandovali do ubrusu a&#160;zase zmlkli. Dopili pivo a&#160;naráz bouchli půllitry o&#160;stůl. A&#160;zas bylo ticho. Strejcové kroutili hlavou, šťárali se v&#160;zubech a&#160;pokukovali k&#160;oknu.</p>
			<p class="MLP_text ParaOverride-1">U&#160;okna seděla prsatá milá, dívala se skrz záclonu a&#160;měla před sebou skleničku. Sedl jsem si k&#160;ní. S&#160;pohledem upřeným do ulice řekla: „Von mě tak ssssere!“</p>
			<p class="MLP_text ParaOverride-1">„Kdo,“ zeptal jsem se zbytečně.</p>
			<p class="MLP_text ParaOverride-1">„Kdo… No von!“</p>
			<p class="MLP_text ParaOverride-1">„Hm…“</p>
			<p class="MLP_text ParaOverride-1">„Kdybys věděl, jaká von je sračka!“</p>
			<p class="MLP_text ParaOverride-1">„Hm…“</p>
			<p class="MLP_text ParaOverride-1">„A&#160;snob…“</p>
			<p class="MLP_text ParaOverride-1">„Nojo…“</p>
			<p class="MLP_text ParaOverride-1">„Snob zasranej!“</p>
			<p class="MLP_text ParaOverride-1">„To víš, no…“</p>
			<p class="MLP_text ParaOverride-1">„A&#160;narcis! Máminý princátko! Furt za prdelí…!“</p>
			<p class="MLP_text ParaOverride-1">„Tak proč s&#160;nim seš…“</p>
			<p class="MLP_text ParaOverride-1">„No dyť taky končim!“</p>
			<p class="MLP_text ParaOverride-1">Dorazila kořalku a&#160;objednala si další: „Provokuju ho, aby <span class="MLP_znak_kurziva_11b CharOverride-1">aspoň jednou</span> něco udělal. Sama si už připadám jako svině! A&#160;von místo toho, aby mi jednu vrazil, tak mluví. Kecá a&#160;kecá, furt chce něco vysvětlovat a&#160;vo něčem debatovat a&#160;furt se plazí…“</p>
			<p class="MLP_text ParaOverride-1">„Asi tě má rád.“</p>
			<p class="MLP_text ParaOverride-1">„Jo… dyby mu vo mě šlo, tak něco udělá!“</p>
			<p class="MLP_text ParaOverride-1">„Třeba neví co. Nechce vo tebe přijít.“</p>
			<p class="MLP_text ParaOverride-1">„Na to mu seru. Do vočí sem mu řekla, že… no, to radši ani nebudu povidat, co sem mu řekla. Každej jinej by mně za to jednu natáh. Von se místo toho rozklepal a&#160;řek mi, že sem <span class="MLP_znak_kurziva_11b CharOverride-1">zlá</span>…!“</p>
			<p class="MLP_text ParaOverride-1">„No dyť řikám, má tě rád…“</p>
			<p class="MLP_text ParaOverride-1">„Rád! Von má zásadu, že džentlmen ženskou šanuje, i&#160;kdyby nevim co!“</p>
			<p class="MLP_text ParaOverride-1">„To má pravdu…“</p>
			<p class="MLP_text ParaOverride-1">„Vocuď pocuď. Ty bys moh dát ženský facku?“</p>
			<p class="MLP_text ParaOverride-1">Vybavily se mi dva tři případy, kdy to jinak nešlo: „Těžko říct…“</p>
			<p class="MLP_text ParaOverride-1">„Co to znamená, těžko říct! Moh, nebo nemoh!?“</p>
			<p class="MLP_text ParaOverride-1">„Moh, ale…“</p>
			<p class="MLP_text ParaOverride-1">Odsunula skleničku stranou: „Tak dělej!“</p>
			<p class="MLP_text ParaOverride-1">„Víš co, dáme si panáka.“</p>
			<p class="MLP_text ParaOverride-1">„Panáka dáme potom. Dělej!“</p>
			<p class="MLP_text ParaOverride-1">„Seš vožralá!“</p>
			<p class="MLP_text ParaOverride-1">„Sem… a&#160;pořádně! Dělej, zkus to!“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Tak to zkusim já!“</p>
			<p class="MLP_text ParaOverride-1">Zatmělo se mi před očima. Na to, jak byla hubená, měla páru. Strejcové ztichli. Milá řekla: „A&#160;teď mi jí koukej vrátit!“</p>
			<p class="MLP_text ParaOverride-1">„Podivej se, já…“</p>
			<p class="MLP_text ParaOverride-1">„Kecy, kecy, furt jenom kecy! Ste všichni stejný! Melete držkou a&#160;čumíte do stolu!“</p>
			<p class="MLP_text ParaOverride-1">„Vo to nejde…“</p>
			<p class="MLP_text ParaOverride-1">Znovu se mi zatmělo před očima. Tahle byla pořádná. V&#160;uchu mi zvonilo: „A&#160;vo co teda de! Řekni mi, vo co de, ty… impotente!“</p>
			<p class="MLP_text ParaOverride-1">Ne, že by se mě to dotklo. Ale řekla to nahlas, na celou hospodu. Ruka mi vystartovala. Než to rozum stačil zastavit, jednu jsem jí střihnul. Viděl jsem, jak se jí rozšířily oči: „Tak vidiš!“</p>
			<p class="MLP_text ParaOverride-1">V&#160;lokále bylo ticho. Než jsem stačil cokoliv říct, vrazila mi další: „A&#160;vrať mi jí!“</p>
			<p class="MLP_text ParaOverride-1">Vrátil jsem. A&#160;dostal novou.</p>
			<p class="MLP_text ParaOverride-1">Bylo to prazvláštním způsobem důvěrné. Pocítil jsem k&#160;ní prudkou sympatii. Musela to cítit taky. Zdvihla sklenku. Ťukli jsme si. Pak řekla: „Tak… a&#160;pokračujem!“</p>
			<p class="MLP_text ParaOverride-1">Koutkem oka jsem zahlédl, jak vyholení mládenci přestávají předstírat navztekanou lhostejnost, jak postupně rezignují na tu odkoukanou, povinnou pózu a&#160;místo toho se v&#160;jejich očích objevuje upřímný zájem.</p>
			<p class="MLP_text ParaOverride-1">Podobalo se to nějaké společenské hře. Věděl jsem, že teď už nejde couvnout. Milá to věděla taky. Začali jsme se fackovat. Ona jednu, já jednu. Zklidnili jsme se. A&#160;dostali do rytmu. V&#160;nervových spojích nám začalo příjemně prskat. Adrenalin to vzal za nás.</p>
			<p class="MLP_text ParaOverride-1">Přeci jen jsem se držel trochu zpátky.</p>
			<p class="MLP_text ParaOverride-1">Ona do toho dávala všechno.</p>
			<p class="MLP_text ParaOverride-1">Strejcové nás od pultu mlčky pozorovali. Bylo jasné, že si komentáře nechávají na potom. Že bude o&#160;čem hovořit. Zejtra, pozejtří… Zato shrbený dědek v&#160;koutě pod věšákem ožil, celý se narovnal a&#160;nadšeně blekotal: „Nóóó, to je hezký! To je dneska…! Vopravdu! Moc hezký…! Že se nestyděj…!“</p>
			<p class="MLP_text ParaOverride-1">Facky padaly dál. Soustředil jsem se na to, abych zůstal při věci. Abych podržel vznešenost situace. O&#160;to šlo. Ztratil jsem pojem o&#160;čase.</p>
			<p class="MLP_text ParaOverride-1">Najednou u&#160;zdi ostře vrzlo deset židlí. Mládenci se postavili do pozoru a&#160;začali tleskat. Milá dorazila panáka, vstala a&#160;zvolna se uklonila. Potlesk trval. Uklonila se ještě jednou a&#160;zašeptala: „Sieg heil!“</p>
			<p class="MLP_text ParaOverride-1">Dědek se chytil stolu a&#160;zablemcal: „Ježiš! Já dybych… Flintu a&#160;hotovo! To je…! Flintu a&#160;bylo by…!“</p>
			<p class="MLP_text ParaOverride-1">Zaplatili jsme a&#160;vyšli ven. Tváře jí hořely jako barvotiskové nevěstě. Řekla: „Tak nazdar. A&#160;díky.“</p>
			<p class="MLP_text ParaOverride-1">„Nemáš zač,“ odpověděl jsem. Znělo to, jako kdybych měl pod každou tváří zastrčené jedno kyselé jabko.</p>
			<p class="MLP_text ParaOverride-1">„Třeba jo, třeba ne, měj se!“</p>
			<p class="MLP_text ParaOverride-1">Samotného mě zaskočilo, že jsem si najednou nepřál, aby to tímhle zhaslo: „Ty tam už nejdeš…?“</p>
			<p class="MLP_text ParaOverride-1">„Ne. Já jedu do prdele.“</p>
			<p class="MLP_text ParaOverride-1">Nebylo co dodat. Odcházela ulicí na autobus a&#160;sukně za ní vlála.</p>
			<p class="MLP_text ParaOverride-1">Cestou přes Havlíčkův Brod jsem cítil, jak nezadržitelně puchnu. Ze začátku se nad tím pozastavil jen tu a&#160;tam někdo. Ke konci cesty se už otáčeli všichni. Mrknul jsem nenápadně do výkladu, co na mně vidí. Z&#160;výkladu na mě úkosem pokukoval někdo, koho jsem viděl poprvé v&#160;životě. Jakási žertovná latexová maska, vzdáleně připomínající Marlona Branda ke konci kariéry.</p>
			<p class="MLP_text_bez1radku_-12-0- ParaOverride-1">V&#160;zahradnictví všichni pořád ještě seděli na terase a&#160;debatovali o&#160;tom, kam se mohla podět Georgova milá. Ze psí boudy se ozývalo hluboké chrápání. Němec seděl v&#160;proutěné židli a&#160;nehybně zíral kamsi za obzor. Láďův otec k&#160;němu promlouval podnikatelskou němčinou: „Ona určitě přijde. To je nesmysl, volat teď k&#160;večeru policii! Kolik bylo, když odešla?“</p>
			<p class="MLP_text ParaOverride-1">Němec řekl remízkům na obzoru: „Zwei…“</p>
			<p class="MLP_text ParaOverride-1">„No tak! Ta se šla projít a&#160;někde se stavila v&#160;cukrárně! Věř tomu! Ta tě jenom zkouší…! Já znám ženský…! A&#160;dej si panáka, sakra! Čus!“</p>
			<p class="MLP_text ParaOverride-1">Sedl jsem si. Láďova maminka řekla: „Ježišmarja… co se stalo?!“</p>
			<p class="MLP_text ParaOverride-1">Řekl jsem: „Poštípaly mě vosy…“</p>
			<p class="MLP_text ParaOverride-1">Nic lepšího mě nenapadlo. Maminka vstala a&#160;odběhla připravovat nějaký lektvar. Všichni si mě prohlédli.</p>
			<p class="MLP_text ParaOverride-1">Láďův otec mě přejel pohledem a&#160;zeptal se Ládi: „Co mu je?“</p>
			<p class="MLP_text ParaOverride-1">„Vosy…“</p>
			<p class="MLP_text ParaOverride-1">Otec dopil preso a&#160;postavil hrnek na stůl. Pak řekl: „Prosimtě, ať mi nic nevykládá, přece poznám, když někdo dostane pár facek!“</p>
			<p class="MLP_text ParaOverride-1">V&#160;tu chvíli mi tam byl daleko, daleko nejsympatičtější.</p>
		</div>
</body>
</html>